
PATROLOGIAE TOMUS CXCuII.

SANCTA HILDEGARDIS ABBATISSA.

TOMUS UNICUS.


EXCUDEBATUR ET uENIT APUD I.-P. MIGNE EDITOREM, IN uIA DICTA D'AMBOISE, PROPE PORTAM LUTETIAE PARISIORUM uULGO D'ENFER NOMINATAM, SEU PETIT-MONTROUGE. 1855


uolume front matter




Series title page


PATROLOGIAE CURSUS COMPLETUS

SIuE BIBLIOTHECA UNIuERSALIS, INTEGRA, UNIFORMIS, COMMODA, eCONOMICA, OMNIUM SS. PATRUM, DOCTORUM SCRIPTORUMQUE ECCLESIASTICORUM QUI AB AEuO APOSTOLICO AD INNOCENTII III TEMPORA FLORUERUNT; RECUSIO CHRONOLOGICA OMNIUM QUAE EXSTITERE MONUMENTORUM CATHOLICAE TRADITIONIS PER DUODECIM PRIORA ECCLESIAE SAECULA, IUXTA EDITIONES ACCURATISSIMAS, INTER SE CUMQUE NONNULLIS CODICIBUS MANUSCRIPTIS COLLATAS PERQUAM DILIGENTER CASTIGATA; DISSERTATIONIBUS, COMMENTARIIS LECTIONIBUSQUE uARIANTIBUS CONTINENTER ILLUSTRATA; OMNIBUS OPERIBUS POST AMPLISSIMAS EDITIONES QUAE TRIBUS NOuISSIMIS SAECULIS DEDENTUR ABSOLUTAS DETECTIS, AUCTA; INDICIBUS PARTICULARIBUS ANALYTICIS, SINGULOS SIuE TOMOS, SIuE AUCTORES ALICUIUS MOMENTI SUBSEQUENTIBUS, DONATA; CAPITULIS INTRA IPSUM TEXTUM RITE DISPOSITIS, NECNON ET TITULIS SINGULARUM PAGINARUM MARGINEM SUPERIOREM DISTINGUENTIBUS SUBIECTAMQUE MATERIAM SIGNIFICANTIBUS, ADORNATA; OPERIBUS CUM DUBIIS TUM APOCRYPHIS, ALIQUA uERO AUCTORITATE IN ORDINE AD TRADITIONEM ECCLESIASTICAM POLLENTIBUS, AMPLIFICATA; DUOBUS INDICIBUS GENERALIBUS LOCUPLETATA: ALTERO SCILICET RERUM, QUO CONSULTO, QUIDQUID UNUSQUISQUE PATRUM IN QUODLIBET THEMA SCRIPSERIT UNO INTUITU CONSPICIATUR; ALTERO SCRIPTURAE SACRAE, EX QUO LECTORI COMPERIRE SIT OBuIUM QUINAM PATRES ET IN QUIBUS OPERUM SUORUM LOCIS SINGULOS SINGULORUM LIBRORUM SCRIPTURAE TEXTUS COMMENTATI SINT. EDITIO ACCURATISSIMA, CAETERISQUE OMNIBUS FACILE ANTEPONENDA, SI PERPENDANTUR: CHARACTERUM NITIDITAS, CHARTAE QUALITAS, INTEGRITAS TEXTUS, PERFECTIO CORRECTIONIS, OPERUM RECUSORUM TUM uARIETAS TUM NUMERUS, FORMA uOLUMINUM PERQUAM COMMODA SIBIQUE IN TOTO OPERIS DECURSU CONSTANTER SIMILIS, PRETII EXIGUITAS, PRAESERTIMQUE ISTA COLLECTIO, UNA, METHODICA ET CHRONOLOGICA, SEXCENTORUM FRAGMENTORUM OPUSCULORUMQUE HACTENUS HIC ILLIC SPARSORUM, PRIMUM AUTEM IN NOSTRA BIBLIOTHECA, EX OPERIBUS AD OMNES AETATES, LOCOS, LINGUAS FORMASQUE PERTINENTIBUS, COADUNATORUM.

SERIES SECUNDA,

IN QUA PRODEUNT PATRES, DOCTORES SCRIPTORESQUE ECCLESIAE LATINAE A GREGORIO MAGNO AD INNOCENTIUM III ACCURANTE I.-P. MIGNE, BIBLIOTHECAE CLERI UNIuERSAE, SIuE CURSUUM COMPLETORUM IN SINGULOS SCIENTIAE ECCLESIASTICAE RAMOS EDITORE. PATROLOGIA BINA EDITIONE TYPIS MANDATA EST, ALIA NEMPE LATINA, ALIA GRAECO-LATINA.---uENEUNT MILLE ET TRECENTIS FRANCIS SEXAGINTA ET DUCENTA uOLUMINA EDITIONIS LATINAE; OCTINGENTIS ET MILLE TRECENTA GRAECO-LATINAE.---MERE LATINA UNIuERSOS AUCTORES TUM OCCIDENTALES, TUM ORIENTALES EQUIDEM AMPLECTITUR; HI AUTEM, IN EA, SOLA uERSIONE LATINA DONANTUR.

PATROLOGIAE TOMUS CXCuII.


SANCTA HILDEGARDIS ABBATISSA.



EXCUDEBATUR ET uENIT APUD I.-P. MIGNE EDITOREM, IN uIA DICTA D'AMBOISE, PROPE PORTAM LUTETIAE PARISIORUM uULGO D'ENFER NOMINATAM, SEU PETIT-MONTROUGE. 1855


uolume title page
SAECULUM XII.

S. HILDEGARDIS ABBATISSAE



OPERA OMNIA,

AD OPTIMORUM LIBRORUM FIDEM EDITA. PHYSICAE TEXTUM PRIMUS INTEGRE PUBLICI IURIS FECIT D' CAR. DAREMBERG Bibliothece Mazarine Prefectus; PROLEGOMENIS ET NOTIS ILLUSTRAuIT D' F. A. DE REUSS, Professor Wirceburgensis. ACCURANTE I.-P. MIGNE, BIBLIOTHECAE CLERI UNIuERSAE SIuE CURSUUM COMPLETORUM IN SINGULOS SCIENTIAE ECCLESIASTICAE RAMOS EDITORE.

TOMUS UNICUS.
uENIT 7 FRANCIS GALLICIS.

EXCUDEBATUR ET uENIT APUD I.-P. MIGNE EDITOREM IN uIA DICTA D'AMBOISE, PROPE PORTAM LUTETIAE PARISIORUM uULGO D'ENFER NOMINATAM SEU PETIT-MONTROUGE. 1855


ELENCHUS AUCTORUM ET OPERUM QUI IN HOC TOMO CXCuII CONTINENTUR.


SANCTA HILDEGARDIS ABBATISSA.
Epistole. 	Col. 145
Sciuias seu uisiones. 	383
Liber diuinorum operum simplicis hominis. 	739
Solutiones triginta octo questionum. 	1037
Explanatio Regule S. Benedicti. 	1053
Explanatio Symboli S. Athanasii. 	1065
uita S. Ruperti. 	1081
uita S. Disibodi. 	1093
Physica, cuius titulus ex cod. ms.: Subtilitatum diuersarum naturarum creaturarum libri nouem. 	1117





Main uolume text




[OPERA OMNIA HILDEGARDIS.]





SANCTAE HILDEGARDIS NATALES, RES GESTAE, SCRIPTA




§I. Acta S. Hildegardis iam edita, et illius auctores: alia quedam ex ms. edenda: uita supplenda in hoc Commentario maxime ex Sancte scriptis.


1. Inter sanctos qui seculo XII floruerunt, locum non uulgarem habet S. Hildegardis uirgo, uirtutibus, miraculis, propheticis scriptis, ac mira nominis celebritate clarissima, cuius gesta modo illustranda suscipio. uita ipsius ad hunc diem impressa est apud Surium, et iam anno 1566 Colonie edita. Auctorem uite Theodoricum abbatem Benedictinum omnes passim recentiores dicunt, sed non addunt cuius monasterii sit abbas. Apud Surium de Theodorico hec notantur: »Claruit is anno 1200, estque diuersus a Theodorico abbate S. Trudonis.« Distinctio hec certa est, cum Theodoricus  Trudonopolitanus abbas anno 1100 floruerit. Trithemius in Catalogo illustrium uirorum, pag. 138, parum exacte de Theodorico, eiusque etate loquitur: »Theodoricus, inquit, abbas ordinis S. Benedicti, beate Hildegardis quondam amator castissimus, uir tam in Scripturis sanctis quam in litteris secularibus exercitatus et doctus, ingenio promptus, sermone scholasticus, scripsit ad multorum edificationem uitam eiusdem Hildegardis sponse Christi lib. Iu, Epistolas quoque uarias ad diuersos, et quedam alia nobis incognita. Claruit temporibus Henrici uI  anno Domini 1200.« Trithemius memorie lapsu, aut, ut magis credo, errore transcribentium aut imprimentium, uitam in quatuor libros uidetur diuidere,  cum tantum sint libri tres, ut clarum et certum est ex singulorum prefatione, et conclusione libri tertii. De scriptorum etate infra.

2. Primus forte est Trithemius qui Theodoricum, biographum, uocauit abbatem; multumque dubito an reuera abbas fuerit, imo potius credo monachum fuisse, non abbatem. Certe monachus tantum fuit, quando uitam conscripsit. Preterea non solus Theodoricus laudatam Hildegardis uitam scripsit; sed eam ante ipsum scribere cepit Godefridus monachus, cuius est liber primus. Secundum uero et tertium composuit Theodoricus, iubentibus Ludouico et Godefrido abbatibus. Hec omnia clare eruuntur ex prefationibus, quas omnes composuit  Theodoricus. Etenim toti uite ita prefari incipit: »Dominis uenerabilibus, Ludouico et Godefrido abbatibus, Theodoricus humilis seruorum Dei seruus salutem cum deuotis orationibus. Auctoritatis  uestre preceptum accepi, ut post Godefridum, uirum ingenio clarum, uitam sancte ac Deo dilecte Hildegardis uirginis  in ordinem redigerem, et quasi odoriferis floribus serta contexens, uisiones eius, gestis suis insertas, sub diuisione librorum, in unius corporis formam redigerem.« Tum post aliquot excusationes, quid fecerit, sic explicat: »Itaque parui eo modo, ut prefati uiri liber, prime positionis locum obtinens, nullam sue dispositionis patiatur iacturam; deinde secundus liber uisionum pulcherrimum et admirabilem textum: tertius miraculorum . . . a nobis digestam, diuisam et ordinatam contineret scripturam.« Itaque primus liber est Godefridi, excepta prefatione, continetque  pleraque Sancte gesta, non tamen mortem, uisiones quoque et miracula in hoc libro aliqua referuntur. At liber secundus de uisionibus et tertius de miraculis et morte Hildegardis, solius sunt Theodorici.

3. Iam uero ambos hosce scriptores, non abbates, sed monachos fuisse, habeo ex Actis mss., pro canonizatione S. Hildegardis compositis, et apud nos edendis, in quibus num. 7 hec leguntur: »Bruno custos S. Petri in Argentina et presbyter iuratus dicit de uita beate Hildegardis, . . . quod in libello qui de eius uita a duobus religiosis, scilicet Gotfrido et Theodorico, qui cum beata uirgine morabantur, statim post eius obitum est scriptus, legit: quem omnibus modis uera credit  continere, etc.« Ex his habemus primo, auctores Sancte conuixisse, et non modo esse contemporaneos, sed in multis etiam testes oculatos. Hac de causa Theodoricus, licet in prefationibus de more multis utatur excusationibus, nunquam pro excusatione allegat ignorantiam gestorum, uisionum aut miraculorum S. Hildegardis, et ne insinuat quidem nisi raro, se aliorum instructione indigere, aut aliorum relatione uti, ad gesta Sancte conscribenda. Itaque dubitare non possumus quin Godefridus et Theodoricus fuerint ex iis monachis, qui in monasterio B. Hildegardis rem diuinam peragebant, eaque de causa poterant omnia habere perspectissima. Godefridus uerosimiliter erat natu  maior, isque solus uitam scripsisset, nisi mors interuenisset. Nam defunctum fuisse Godefridum, quando scribebat Theodoricus, liquet ex prefatione libri secundi, in qua »Godefridus bone memorie«  uocatur. Habemus secundo, uitam fuisse scriptam statim post Sancte obitum. Habemus tertio, errasse Bailletum in tabula critica, non modo quia Theodoricum facit abbatem, et solum uite scriptorem, cum Trithemio, sed etiam magis, quia dixit, eum uixisse »uiginti aut triginta annis« post mortem S. Hildegardis, ac si non esset scriptor omnino contemporaneus. Hanc uitam primo loco recudam ex Surio, collatam tamen cum ms. Bodecensi, cuius lectiones uariantes accepimus.

4. Alteram quoque habemus uitam S. Hildegardis in codice nostro ms., qui notatur P. ms. 17: eademque nonnichil interpolata nobis transmissa est ex codice Ultraiectino S. Saluatoris.  Utrumque ms. contuli, et initio nullam fere differentiam inueni, circa finem uero adnotationes quasdam uite insertas reperi in codice S. Saluatoris, que non habentur in codice nostro, olim etiam Ultraiectino. Auctor huius uite ignoratur, sed uerisimiliter non habitauit Moguntie, aut in eius territorio, cum de scriptis Sancte ita loquatur: »Sane si cui placet de illius uisionalibus uerbis legere, acquirat de eius scriptis, que iam circa partes Moguntie uulgantur disperse.« Preterea non opinor auctorem illius uite prorsus fuisse Sancte contemporaneum. Qua de causa illam edendam non censeo, presertim cum paucissima doceat que in priori uita non leguntur, et tota fere  ex scriptis Sancte sit contexta sine multo delectu. Dabo igitur ex breui illa uita in Commentario, quidquid utile ad lectorem instruendum credidero, omissis longis textibus, qui in ipsis Sancte scriptis legi possunt, et ad ipsius gesta aut mores minime spectant.

5. Aliud scriptum de S. Hildegarde anno 1641 ad Bollandum misit P. Ioannes Gamans, frequentissime in hoc opere laudatus. Unde acceptum sit, ascripsit Gamansius his uerbis: »Ex Bodecensis cenobii Regularium S. Augustini, diecesis Paderbornensis, Passionali pergameno ms. insigni mensis Septembris fol. 247, ubi post mutilam uitam S. Hildegardis attexuntur sequentia.« Titulus scripti hic est: De testimonio miraculorum sancte  Hildegardis, que Dominus eius meritis operatus est, tam in uita eius, quam post mortem. Compendium est Actorum que anno 1233 composita sunt ab iis qui in uirtutes et miracula S. Hildegardis inquisiuerunt, et Acta inquisitionis sue ad sedem apostolicam transmiserunt. De tempore et Actis ad summum Pontificem missis liquet ex fine huius compendii. uerum collector huius compendii adeo omnia resecuit ad solam Actorum formam spectantia, ut ex illo nequeam perspicere, cuius auctoritate delegati fuerint inquisitores illi, archiepiscopi Moguntini, qui tunc erat Sigefridus III, an uero summi pontificis Gregorii IX. uerum ex epistola Gregorii IX, recitanda num. 208 et 209, habemus, Acta illa fuisse composita iussu ipsius Gregorii, qui  ad examen illud instituendum delegauit prepositum, decanum et scholasticum Moguntinos. In eadem uero epistola conqueritur pontifex, defectus aliquot in Actis illis esse inuentos quod non essent omnia satis clare exposita. At illis defectibus non perit Actorum fides historica. Quare dabo hec inquisitionis Acta post uitam, debitis adnotationibus illustrata.

6. Preter antiqua hec documenta de S. Hildegarde multa ipsius opera partim impressa, partim etiamnum manuscripta habemus. Ex hisce maiorem pre ceteris ad augendum hunc commentarium materiam prebebunt epistole, quarum magnum numerum habemus impressum Colonie anno 1566 una cum aliquot opusculis et uita Sancte, recusumque  in Bibliotheca Patrum editionis Lugdunensis tom. XXXIII. Alteram non modicam partem dedit Martenius Amplissime Collect. tom. II. Nonnullas etiam aliis locis editas inueni, nonnullas habeo mss.; nec dubito quin plures uariis locis etiamnum in tabulariis aut bibliothecis lateant. Precipuas tamen, que in cenobio Sancte in unum uolumen erant collecte, omnes editas existimo. Alia quoque Sancte opera, que latius suo loco recensebo, aliquod etiam dabunt subsidium ad gesta et uirtutes ipsius illustrandas. Scriptores aliqui paulo posteriores, quales sunt uincentius Bellouacensis, Richerius Senonensis, Albericus monachus in Chronico, qui seculo XIII floruerunt,  aliique plures, pro gestis S. Hildegardis, non sunt omnino negligendi. uerum hos aliosque suis locis laudabimus, et sequemur uel refutabimus, prout ratio exigere uidebitur. Ceterum necesse non est recensere omnes uitas posterioribus seculis et uariis linguis scriptas. Habeo sane Italicam, Hispanicam, Germanicam, Gallicam, Belgicam; at nulla illarum quidquam addit ad antiqua documenta preter errores. Bailletus quidem crisim profitetur, eamque seueram, sed sepe plura corrumpit quam corrigit, et raro producit documenta aliis ignota. Hunc tamen subinde solemus corrigere, quia saltem seueritate crisis nomen sibi peperit.



§ II Natales, pueritia, uita monastica in Monte S. Disibodi: uisionibus a pueritia illustratur, easque demum scribere cogitur: quo modo opera sua scripserit.


7. De tempore natali S. Hildegardis uita ms., tam in codice nostro quam in Ultraiectino S. Saluatoris, ita habet: »Anno Incarnationis Domini 1100, qui erat annus quadragesimus quintus Henrici illustris, huius nominis quarti regis, et tertii imperatoris, fuit in Gallie citerioris partibus uirgo tam generis quam sanctitatis ingenuitate nobilis, in territorio Moguntine ciuitatis.« Pro designato anno mox adducuntur S. Hildegardis uerba hoc modo: »Post Incarnationem, inquit, Domini anno millesimo centesimo, dum doctrina apostolorum, et ardeus iustitia, quam in populo Christiano sanctus  Spiritus constituerat, laxari cepit, nata sum, et parentes mei cum suspiriis Deo me uouebant.« Hec quidem Hildegardem natam faciunt anno 1100, laudanturque tanquam ipsa Sancte uerba pro illa opinione. uerum ex uita edenda, in qua lib. II, cap. 1, ille ipse S. Hildegardis locus rectius allegatur, intelligimus, epocham anni 1100 solum dari pro designando tempore quo iustitia laxari cepit; et Sanctam solum dicere, illis temporibus se natam. uoces autem illis temporibus explicari debent cum aliqua latitudine, ac si dictum esset circa illa tempora; cum S. Hildegardis annum suum natalem alio modo et certius assignet in prefatione operis sui precipui, quod Sciuias nominauit. Certe in laudata prefatione asserit se scribere iussam uisiones suas  anno 1141, et tunc fuisse »quadraginta duorum annorum, septemque mensium.« Secundum hec uerba, anno 1098 aut prioribus mensibus anni 1099 nata est Sancta. Quo minus uero natiuitatem ipsius ad annum 1099 differri posse credamus, facit annus emortualis, non alius figendus quam 1179, quo annum agebat octogesimum secundum. Nata igitur est anno 1098, et quidem ante 17 Septembris, quo defuncta est, cum alias non inchoasset annum etatis octogesimum secundum.

8. Ioannes Trithemius, abbas Spanheimensis, in Chronico Hirsaugiensi ad annum 1150 de parentibus et patria S. Hildegardis ita loquitur: »Fuit autem hec sanctissima uirgo . . . oriunda ex comitatu Spanheimensi de uilla Bickelleheim dicta, patre Hildeberto  milite, matre uero Mechtilde progenita, temporibus Henrici imperatoris Iu nata in mundum, anno uidelicet Gebhardi abbatis Hirsaugiensis uII. Cuius pater in curia comitum de Spanheim cum aliis nobilibus militans uersabatur, homo rectus et Deo deuotus.« Comitatus Spanheimensis est in Palatinatu inter fluuios Mosellam et Naham, et pro spirituali iurisdictione in diecesi Moguntina. Annus septimus Gebhardi abbatis, quo Hildegardem natam statuit Trithemius, ab eodem connectitur cum anno 1098, quem et nos Sancte natalem statuimus. Quid tertio etatis sue anno contigerit S. Hildegardi, ipsa exponit in uita, lib. II, num. 16. Consentit uita ms., in qua hec leguntur ex Hildegardis scriptis  adducta: »Ac in tertio etatis mee anno tantum celitus lumen uidi, quod anima mea in uisceribus meis contremuit: sed pre impedimentis infantie de his nil potui proferre.« Mirabile etiam est quod traditur in testimonio miraculorum inferius edendo num. 7; idque dixisse asseritur, »cum quinque annos haberet.« In proemio uero iam allegato de his ita scribit: »uirtutem autem mysteriorum, secretarum et admirandarum uisionum a puellari etate, scilicet a tempore illo, cum quinquennis essem, usque ad presens tempus, mirabili modo in me senseram, sicut et adhuc, quod tamen nulli hominum, exceptis quibusdam paucis et religiosis, qui in eadem conuersatione uiuebant, qua et ego eram, manifestaui.« Itaque tertio etatis anno  mirabile lumen uidit sine intelligentia sufficienti, quinquennis uero uisiones cepit intelligere.

9. Neoterici aliqui memorie lapsu quinquennem Hildegardem uite monastice ascribunt sub disciplina Iutte. At uita num. 2 testatur, octo fere annorum fuisse quando tradita est Iutte, sorori comitis Spanheimensis, instituenda religiosis disciplinis. Consentit de octauo etatis sue anno testimonium miraculorum, num. 7, eamque ab ea etate sub beati Benedicti Regula a parentibus oblatam fuisse in Monte Sancti Disibodi testatur. De hisce uero in uita ms., uerba ipsius Sancte ista allegantur: »In octauo autem anno in sanctam conuersationem spiritualis uite oblata sum, et usque ad quintum decimum annum fui multa uidens, et plura  simpliciter loquens, ita quod illi admirabantur, qui hec audierunt, a quo essent, et unde uenirent. Tunc et ego in memetipsa admirata sum, quod, cum intra in anima mea hec uidi, exteriorem etiam uisum habui, et quod hoc de nullo homine audiui. Quapropter et magno timore correpta sum, nec amplius de meo interiori lumine cuiquam manifestare audebam. Attamen multa loquendo ac de futuris dicendo sepe protuli. Et quando huius uisione luminis plene perfundebar, multa, que audientibus aliena uidebantur, loquebar.« Hec ipsa uberius recitata leguntur in uita edenda, lib. II, cap. 1, ubi etiam declarat, crescente etate, magis se magisque de suis uisionibus siluisse, quandiu erat sub disciplina magistre sue B. Iutte, et post  mortem quoque ipsius aliquot annis, donec Deus cogeret uisa reuelare, et demum conscribere. Hinc de istis uisionibus rursum dicit in proemio ad librum Sciuias: »Interim usque ad id temporis, quo illud Deus sua gratia manifestari uoluit, sub quieto silentio compressi.« De modo autem quo uisionibus istis fruebatur, ibidem hec subiungit: »uisiones uero quas uidi, non eas in somniis nec dormiens, nec in phrenesi, nec corporeis oculis, aut auribus exterioris hominis, nec in abditis locis percepi; sed eas uigilans, circumspiciens in pura mente oculis et auribus interioris hominis, in apertis locis secundum uoluntatem Dei accepi. Quod quomodo fit, carnali  homini perquirere difficile est.« Hec interim de uisionibus Sancte, de quibus plura dabo inferius.

10. Dum uero uisiones suas tanto studio occultabat S. Hildegardis, e uiuis abiit Iutta magistra, cui humiliter solebat obedire, ipsaque cepit aliis preesse. Dodechinus, sub finem eiusdem seculi abbas S. Disibodi, in Appendice ad Chronicon Mariani Scoti, ad annum 1136, ad propositum nostrum ita habet: »Obiit diue memorie domina Iutta, que uiginti quatuor annis in Monte S. Disibodi inclusa, soror Megenhardi comitis de Spanheim. Hec sancta mulier inclusa est Kalendis Nouembris, et alie tres cum ea, scilicet Hildegardis, et Sumet  uocabuli  due, quas etiam, quoad uixit, sanctis uirtutibus imbuere studuit.« Hec quidem chronotaxis non omnino consonat assertis de uita monastica per S. Hildegardem inchoata, dum fere octo erat annorum. Nam, si Iutta uiginti et quatuor annis fuit reclusa, et defuncta anno 1136, reclusit se primum anno 1112, aut certe circa 1112, si anni illi forte non fuerint completi, aut si qui illis superaddendi sint menses. At S. Hildegardis anno 1106 erat octo annorum, eaque de causa uidetur sex annis cum B. Iutta uitam monasticam duxisse ante epocham Dodechini. Dicendum itaque uidetur aut in numeros Dodechini errorem irrepsisse, aut Hildegardem alio prius loco uixisse sub disciplina eiusdem Iutte. Certe omnia antiqua instrumenta  unanimi consensu Hildegardem ab anno etatis octauo faciunt monacham in Monte S. Disibodi. Erat locus in comitatu Spanheimensi, eratque ibi cenobium ordinis Benedictini, de quo fuse actum est ad 8 Iulii in Commentario preuio ad uitam S. Disibodi fundatoris. Abbas uero cenobii Fulchardus eodem anno cum Iutta obiit, et successorem habuit Cononem aut Cunonem, sub finem anni 1136 consecratum. Sub huius obedientia igitur erat S. Hildegardis, quando anno eodem paucis preesse cepit.

11. Post obitum B. Iutte, de qua ad 20 Decembris agendum erit, S. Hildegardis, ut ipsa asserit in uita, num. 17, perrexit de more uisiones habere, easque silentio premere, donec tandem stimulis  diuinis excitata, de iis monachum magistrum suum consuleret. De his in Proemio ad Sciuias sic habet: »Sed puellari meta transacta, cum ad prefatam etatem perfecte fortitudinis peruenissem, audiui uocem de celo dicentem: Ego lux uiuens et obscura, illuminans hominem quem uolui, et quem mirabiliter, secundum quod mihi placuit, excussi, in magnis mirabilibus ultra modum antiquorum hominum, qui in me multa secreta uiderunt posui.« Hec omnia dicuntur de S. Hildegarde, quam Deus ad sublimem uisionum gradum prouehere uolebat. Que sequuntur de eadem sunt, docentque, quantum Deus illam humiliauerit, ne excellentia uisionum in superbiam eleuaretur. uerba  subdo: »Sed in terram straui illum, ut se non erigeret in ulla elatione mentis sue. Mundus quoque non habuit in eo gaudium nec delectationem, nec exercitationem in rebus illis, qua ad ipsum pertinent, quia eum de pertinaci audacia abstraxi, timorem habentem, et in laboribus suis pauentem.« Hec sane obscura sunt, sed sensus est: mundum pro S. Hildegarde nichil habuisse de quo gauderet, quo delectaretur aut exercitaretur, quia Dei timore erat plena.

12. Hec utcunque explicantur sequentibus uerbis: »Ipse enim in medullis et in uenis carnis sue doluit, constrictum animum et sensum habens, atque multam passionem corporis sufferens, ita quod in eo nulla securitas habitauit, sed in omnibus  causis suis se culpabilem estimauit. Nam ruinas cordis eius circumsepsi, ne mens ipsius per superbiam aut per uanam gloriam se eleuaret, sed magis in omnibus his timorem et dolorem, quam gaudium aut petulantiam sentiret. Unde in amore meo scrutatus est in animo suo, ubi illum inueniret, qui uiam salutis curreret. Et quemdam  inuenit, et eum amauit, agnoscens, quod fidelis homo esset, et similis sibi in aliqua parte laboris illius, qui ad me tendit; tenensque illum simul cum illo in omnibus his per supernum studium contendit, ut absconsa miracula mea reuelarentur. Et idem homo super semetipsum se non extulit, sed ad illum in ascensionem humilitatis, et intentione bone uoluntatis, quem inuenit,  se in multis suspiriis inclinauit. Tu ergo, o homo, qui hec non inquietudine deceptionis, sed in puritate simplicitatis accipis, ad manifestationem absconditorum directa, scribe que uides et audis.« Hec omnia, licet utcunque obscura sunt, dirigebantur a Deo ad animandam Hildegardem, ut scriberet uisiones suas secundum consilium illius monachi quem tunc ceperat consulere.

13. Quid illa post eiusmodi uisionem fecerit, subiungit hoc modo: »Sed ego, quamuis hec uiderem et audirem, tamen propter dubietatem et malam opinionem, et propter diuersitatem uerborum hominum, tandiu, non in pertinacia, sed in humilitatis officio, scribere recusaui, quousque in lectum egritudinis,  flagello Dei depressa, caderem; ita quod tandem multis infirmitatibus compulsa, testimonio cuiusdam nobilis et bonorum morum puelle, et hominis illius, quem occulte, ut prefatum est, quesieram et inueneram, manus ad scribendum apposui.« De uisione porro illa qua precipue ad scribendum animata fuit et adiuta, statim in principio Proemii sui hec memorat: »Ecce quadragesimo tertio temporalis cursus mei anno, cum celesti uisioni magno timore tremula intentione inhererem, uidi maximum splendorem, in quo facta est uox de celo, ad me dicens: O homo fragilis, et cinis cineris, et putredo putredinis, dic et scribe que uides et audis. Sed quia timida es ad loquendum,  et simplex ad exponendum, et indocta ad scribendum ea, dic et scribe ea, non secundum os hominis, nec secundum intellectum humane adinuentionis, nec secundum uoluntatem humane compositionis; sed secundum id quod ea in celestibus desuper in mirabilibus Dei uides et audis, ea sic differendo proferes, quemadmodum et auditor uerba preceptoris sui percipiens, ea secundum tenorem locutionis illius, ipso uolente, ostendente et precipiente, propalat. Sic ergo et tu, o homo, dic ea que uides et audis: et scribe ea, non secundum te, nec secundum alium hominem, sed secundum uoluntatem scientis, uidentis et disponentis omnia in secretis mysteriorum suorum.«

14. »Et iterum audiui uocem de celo mihi dicentem.  Dic ergo mirabilia hec, et scribe ea hoc modo edocta, et dic: Actum est millesimo centesimo quadragesimo primo Filii Dei Iesu Christi Incarnationis anno, cum quadraginta duorum annorum septemque mensium essem, maxime coruscationis igneum lumen aperto celo ueniens, totum cerebrum meum transfudit, et totum cor totumque pectus meum uelut flamma, non tamen ardens, sed calens, ita inflammauit, ut sol rem aliquam calefacit, super quam radios suos immittit. Et repente intellectum expositionis librorum, uidelicet Psalterii, Euangeliorum, et aliorum catholicorum, tam ueteris quam Noui Testamenti, uoluminum sapiebam, non autem interpretationem uerborum textus eorum, nec diuisionem syllabarum,  nec cognitionem casuum aut temporum callebam.« Hactenus Sancta ipsa, cuius posteriora uerba uite inserta sunt, num. 2. Nunc quedam ueniunt obseruanda. Primo ex allegatis clarum est Sanctam humili et uerecundo timore diu noluisse de uisionibus suis scribere, diuinisque inspirationibus ad scribendum inuitantibus utcunque restitisse, donec graui et mirabili correpta morbo, rem communicaret cum monacho, et per hunc cum abbate Conone, ut uita habet num. 4, ubi etiam additur, morbo liberatam fuisse, simul atque animum ad scribendum appulit. Prodigiosa ista sanatione non minus, quam precedenti morbo eque prodigioso, excitatus abbas, post aliquod tempus priora Sancte scripta detulit Moguntiam, ibique ea cum archiepiscopo  Henrico et cum precipuis uiris ecclesiasticis communicauit, ut habet uita num. 4, et rursum num. 17, ubi ipsa allegantur Sancte uerba sequentia: »Hec ad audientiam Moguntine Ecclesie allata cum essent et discussa, omnes ex Deo esse dixerunt, et ex prophetia, qua olim prophete prophetauerant.«

15. Secundo constat ex allatis uerbis, scientiam S. Hildegardis non fuisse studio acquisitam, sed infusam a Deo. Hinc in uita, num. 17, ipsa dicit scribere se cepisse, »cum uix notitiam litterarum haberem, inquit, sicut indocta mulier me docuerat.« Ignorabat certe linguam Latinam, quia eam nunquam didicerat. Attamen superno illustrata lumine,  intelligebat scripta Latina, quantum apparet, eo sensu ut sciret quid scriptis illis contineretur, non quid singula uerba significarent. De mirabili illo modo quo intelligebat mysteria, quoque ea demum scribere compulsa fuit, ex uariis ipsius scriptis, que partim edita non sunt, plura habentur corrasa in uita ms. Hec igitur, cum non omnia habeantur in uita imprimenda, huc transferam: »Ab infantia ergo mea, inquit, usque ad presens tempus, cum iam plus quam septuaginta annorum sim, hoc lumen in anima mea semper uideo, et non exterioribus oculis, nec cogitationibus cordis, nec ulla collatione quinque sensuum exteriorum illud percipio, manentibus tamen exterioribus oculis apertis, et aliis corporeis sensibus in sua uirtute. Lumen enim  quod uideo locale non est, sed nube que solem portat multo lucidius; nec altitudinem, nec longitudinem, nec latitudinem in eo considerare ualeo. Illudque umbra uiuentis luminis mihi nominatur: atque sicut sol, luna et stelle in aqua apparent, ita scripture et sermones, et uirtutes, et quedam opera hominum formata in illo mihi resplendent. Quidquid autem in hac uisione uideo, uel didicero, huius memoriam per longum tempus habeo: et simul uideo et audio et scio, et quasi in momento, quod scio, disco. Sed quodcunque non uideo, illud nescio, quia uelut illitterata sum, et de his que ex illo lumine scribo, non alia uerba pono quam que audio, Latinisque uerbis non limatis [adde utor uel quid simile]. Nec audio uerba, sicut que ab ore hominis  sonant, sed sicut flamma coruscans, et ut nubes mota in ere puro. Huius quoque luminis formam nullo modo cognoscere ualeo, sicut nec spheram solis perfecte intueri possum.

16. »Attamen aspicio interdum in eodem lumine aliam lucem, que mihi lux uiuens nominatur; sed hanc non uideo frequenter, eiusque formam multo minus, quam prioris luminis formam, sufficio determinare. Dumque istam lucem intueor, omnis mihi tristitia omnisque dolor aufertur de memoria, ita ut tunc mores simplicis puelle, et non uetule mulieris habeam. Anima autem mea nulla hora caret primo lumine, quod umbra uiuentis luminis uocatur; et illud uideo uelut in lucida nube firmamentum absque stella aspiciam; et in ipso uideo que de  fulgore uiuentis lucis loquor. Permansi autem ab infantia mea usque ad quadragesimum etatis annum predicta semper uidens, et sepe aliquid inde loquens, sed penitus nichil scribens. Et tunc in eadem uisione sensi uenas meas et medullas plene uiribus restitutas, quibus per multas infirmitates a iuuentute mea defeceram. Tuncque compellente me Spiritu, intimaui ista cuidam monacho, quem mihi magistrum proposueram. Qui satis admirans de his, iniunxit mihi, ut, que uiderem et que uidissem, absconse scriberem, quatenus ipse, uiso initio et fine scriptorum, posset de iis iudicare, uel saltem estimare, quid rei esset.«

17. Porro Sancta ubi morbo se tandem scribere  compulsam testatur uerbis iam datis ex proemio ad Sciuias, hec subiungit: »Quod dum facerem, altam profunditatem expositionis librorum, ut predixi, sentiens, uiribusque receptis de egritudine me erigens, uix opus istud decem annis consummans ad finem perduxi. In diebus autem Henrici Moguntini archiepiscopi, et Conradi Romanorum regis, et Cunonis abbatis in Monte beati Disibodi pontificis, sub papa Eugenio, he uisiones et uerba facta sunt. Et dixi et scripsi hec, non secundum adinuentionem cordis mei aut ullius hominis, sed ut ea in celestibus uidi, audiui, et percepi per secreta mysteria Dei. Et iterum audiui uocem de celo mihi dicentem: Clama ergo, et scribe sic.« Epocha data non habet difficultatem, preterquam in Eugenio papa et Henrico  archiepiscopo; Conradus enim diu fuit rex et Cono abbas, antequam Sancta cepit scribere, siue ante annum 1141. uerum Eugenius tantum papa creatus est anno 1145, Henrici archiepiscopi Moguntini initium in Gallia Christiana, tom. u, col. 471, figitur anno 1142. Respondeo hec non obstare quo minus credamus Sanctam cepisse anno 1141. Nam Eugenium nominasse uidetur, quia maior pars istius operis sub eius pontificatu scripta est, et quia ille partem operis uidit et probauit, licet sub duobus Eugenii decessoribus aliqua scribere cepisset. Eadem fuit ratio nominandi Henricum Moguntinum, qui partem operis iam ante Eugenium uiderat. Hinc tamen colligimus scripta Sancte non statim ubi illa scribere ceperat ad  Moguntinum archiepiscopum perlata esse, sed serius, ubi pars notabilis erat absoluta. Albericus in Chronico, ad annum 1141, nobis omnino consentit, ita scribens: »Hoc anno S. Hildegardis cum esset annorum quadraginta duorum et septem mensium, librum Sciuias per Spiritum sanctum uisitata incepit, et per decem annos consummauit, etc.«

18. Restat inquirendum an S. Hildegardis libros suos conscripserit propria manu, et eo plane sermone et modo quo eos habemus conscriptos. Trithemius in Chronico Hirsaugiensi, ad annum 1147, ita de scriptis Sancte loquitur ac si credidisset, nullo alterius subsidio in scribendo usam fuisse, et sic aliis quoque locis loquitur. At rem uidetur magis  examinasse in Chronico Spanheimensi ad annum 1179, ubi de conscriptis per S. Hildegardem operibus ita scribit: »Hec sancta uirgo diuinis reuelationibus uisitari a iuuentute sua meruit, ex quibus multa iussione diuina ad utilitatem posterorum conscripsit. uerum cum esset Latini sermonis ignara, et preter simplicem psalmodiam nichil ab homine didicisset, interno Spiritus sancti magisterio edocta, omnem scripturam, positionem, seu constructionem orationis perfecte intellexit. Reuelationes autem suas et uisiones celestes partim Latino, partim Teutonico protulit eloquio; quas Gotfridus monachus S. Disibodi, capellanus et confessor eius, fecit Latinas et congruas, redigens  in eum ordinem et formam in qua hodie leguntur. Inter cetera uero eius uolumina, magnum in eodem loco uolumen, quod Epistolas eius ad diuersos, Homilias, uitas sanctorum, et alia, que diuinitus edocta edidit, continet: quod moniales istius loci eam propria manu scripsisse falso confirmant, cum et Latini sermonis fuerit ignara, et ad scribendum propter crebras infirmitates et humidum caput penitus indisposita. Nihil enim eorum que ibi ostenduntur hodie, propria manu scripsisse credendum est, quippe cum nesciret scribere; sed prefatus monachus omnia uel scripsit, uel scribi procurauit.« Hactenus Trithemius, cuius opinio conformis est antiquis documentis. Gotfridus uero ille aut Godefridus monachus, cuius opera in scribendo  usa est Sancta, idem forte est cum illo qui librum primum uite composuit.

19. Eo autem modo, quo exponit Trithemius, composita esse omnia scripta S. Hildegardis, colligitur ex ipsa eius uita, in qua num. 2 asserit Godefridus, litterarum ignaram ita fuisse, ut »nec interpretationem uerborum nosceret, nec diuisionem syllabarum; nec cognitionem casuum aut temporum uocum Latinarum haberet.« Deinde Theodoricus in prefatione libri secundi modum scribendi insinuat, ita scribens: »Magnum est etiam illud et admiratione dignum, quod ea que in Spiritu audiuit uel uidit, eodem sensu et eisdem uerbis, circumspecta et pura mente, manu propria scripsit, et ore edidit, uno solo fideli uiro symmysta  contenta, qui ad euidentiam grammatice artis, quam ipsa nesciebat, casus, tempora et genera quidem disponere, sed ad sensum uel intellectum eorum nichil omnino addere presumebat uel demere.« Addit auctor ex ipsius Hildegardis epistola ad Adrianum papam, a Deo monitam fuisse, ut, quando desuper ostensa non »protulisset in lingua Latina more apto hominibus, ille, qui limam habet, ad aptum sonum hominum explere non negligat.« Utebatur igitur adiutore in scribendo, Deo ipso iubente, quia non nouerat cogitationes suas Latino sermone explicare. Sic ipsa dicit uerbis num. 14 adductis: »Quodcunque non uideo, illud nescio, quia uelut illitterata sum. Et de his que ex illo lumine scribo, non alia uerba pono quam que  audio, Latinisque uerbis non limatis.« Dictio est imperfecta. At hec Sanctam uelle dicere existimo: Scribo uerba Latina audita, et alia non addo Latina ad explendam dictionem, aut adiuncta exponenda.

20. Quare, quantum concipere possum, S. Hildegardis has in scriptis suis habuit partes. uisiones suas uernaculo sermone explicabat, uerba uero Latina, que in iis audiebat, manu sua scribebat prout audierat. Deinde, ipsa dirigente, Godefridus omnia faciebat Latina, omniaque apte connectebat. Hinc laudatus Trithemius dicit: »uisiones celestes partim Latino , partim Teutonico protulit eloquio,« scilicet personas  aliasque res uisas. Hoc modo scribere cepit in monte S. Disibodi, ubi monasticam uitam inchoauerat, teste Theodorico in uita, num. 14. At primum opus suum, ut idem testatur, diu post absoluit in monasterio nouo, de cuius fundatione modo agendum.



§ III. Aucto monialium numero, S. Hildegardis fundat cenobium in Monte S. Ruperti; non uidit ibi S. Bernardum, nec regulam Cisterciensem amplexa est: scripta Sancte ab Eugenio III probata: finitum opus Sciuias.

21. Ubi S. Hildegardis reuelationes suas scriptis consignare ceperat, pusillus uirginum cetus, cui a morte B. Iutte prefuerat, multum cepit accrescere. Cum igitur locus in quo habitabant nimis fieret angustus, cogitatum est de construendo  nouo cenobio, ut habet uita, num. 6, ubi additur locum Sancte fuisse reuelatum. uel sic tamen morbus interuenire debuit, ut Cono aut Cuno, abbas S. Disibodi, in discessum uirginis consentiret. uerum plura non addo de iis, que satis in uita sunt exposita. Trithemius de noua illa fundatione in Chronico Spanheimensi ad annum 1148 scribit sequentia: »Anno 1148, . . . sancta uirgo Hildegardis, magistra sponsarum Christi in Monte S. Disibodi post mortem B. Iutte, sicut diximus, constituta, diuinitus admonita, cum decem et octo sanctis uirginibus ad Bingos transiuit, et monasterium in monte trans Naham fluuium, iuxta sepulcrum S. Ruperti ducis et confessoris edificauit, ipsumque locum cum omnibus rebus et possessionibus  partim pretio de manu comitis Hildenheimensis, in Treuirensi parochia manentis, partim commutatione, partimque donatione comitis de Spanheim et aliorum fidelium, in ius proprietatis redigens, defensioni Ecclesie Moguntine temporibus perpetuis, apostolico interueniente priuilegio, commendauit.« Deinde, post aliqua de natalibus et de scriptis Sancte, de causa noue fundationis rursum ista scribit: »uerum, cum multi in circuitu nobiles filias suas magisterio eius traderent, et fleret eis locus ad manendum angustus, de licentia tam summi pontificis quam abbatis sui, ad Montem S. Ruperti, sicut diximus, cum octodecim sacris monialibus transiuit, inter quas una erat Hiltrudis, filia comitis Meginhardi, uirgo sanctissime conuersationis,  et B. Hildegardi multum familiaris, ob cuius intuitum comes pater multa eidem loco beneficia impendit.« Hactenus Trithemius, qui fundationem figit anno 1148.

22. In Gallia Christiana nouissime editionis, u, col. 653, cenobium uocatur: »Sanctus Rupertus Bingensis, seu Mons S. Ruperti uel Roberti iuxta Bingam.« Ibidem obseruatur, esse aliud cenobium monialium ordinis Cisterciensis, quod etiam uocatur Mons S. Roberti, in diecesi Leodiensi. De tempore uero et loco fundationis laudata Gallia Christiana sic habet: »Fundatur hoc cenobium puellare ordinis S. Benedicti, anno 1147, a S. Hildegarde, prima eiusdem abbatissa, prope oppidum Bingen ex  altera parte fluminis Nahe, ubi in Rhenum influit, quatuor a Moguntia milliaribus,« Germanicis uidelicet. Hec satis accurata credo. Bingen uero oppidum est in ditione electoris Moguntini, iacetque ad ripam Rheni, Latine olim Pinguia sepius, nunc passim Bingium dictum. Porro uidet lector, uno anno hic citius figi fundationem quam apud Trithemium, et recte, cum certum sit, saltem ceptam esse anno 1147. Etenim, quando Eugenius papa III anno 1148 scripsit ad S. Hildegardem, ut uidebimus, epistolam inscripsit, »Dilecte in Domino filie Hildegardi preposite in Monte beati Roberti.« Erat igitur fundatio iam tunc facta, et anno precedenti inchoata, presertim cum epistola non in fine anni, sed circa initium, mense Ianuario aut Februario  fuerit data. Finis tamen eiusdem epistole insinuat, fundationem fuisse recentem. Nam ita ad ipsam scribit Eugenius: »Quod autem insinuasti nobis de loco illo quem in spiritu tibi preuidisti, hoc permissione et benedictione nostra et episcopi tui fiat, ita quod ibi regulariter cum sororibus tuis uiuas secundum Regulam S. Benedicti sub clausura eiusdem loci.« Ad hec respondit Sancta: »Ego autem, o Pater, in loco celitus mihi ostenso, iuxta uerba benedictionis tue, secundum Regulam S. Benedicti, sub clausura eiusdem loci cum sororibus meis maneo, et hoc me tam uiuente, quam defuncta, semper obseruari desidero.«

23. Trithemius in Chronico Hirsaugiensi, ad annum 1147, narrat, S. Bernardum uenisse ad Montem  S. Ruperti, siue ad oppidum Bingium, ibique cum S. Hildegarde egisse, quando in Germania circa partes Rheni predicabat, hortabaturque fideles crucem assumere ad expeditionem in Terram Sanctam. Res figenda esset anno 1146, si satis uideretur certa. At Manricus in Annalibus Cisterciensibus, et post ipsum Pinius noster ad 20 Augusti, in S. Bernardo, pag. 193, merito dubitarunt. Accedit Mabillonius in Annalibus Benedictinis tom. uI, pag. 410, aut fortasse Martenius, qui tomum illum, defuncto dudum Mabillonio, compleuit, et anno 1739 edidit. Nam ille edicit candide: »Que de Bernardi cum ea  colloquio refert Trithemius, ualde suspecta sunt.« Addit etiam rationes quas paulo magis exponam. At audiamus prius Trithemium,  cuius relatio saltem docebit quam uaria fuerint iudicia hominum de scriptis Sancte, quidque de iis senserit S. Bernardus. »Inde  nauigio descendens peruenit ad Bingios, ubi Hildegardis monialis, uirgo Christi deuotissima . . . , in Monte Sancti Ruperti construxit cenobium, cum qua dulces fertur de futura felicitate miscuisse sermones. Erat namque diuo Bernardo sancta Christi famula et scriptis nota, et relatione multorum in Domino comprobata. Ad quam cum peruenisset, post orationes consuetas et salutationis obsequia, precepit sibi uolumina exhiberi, que illa diuinitus inspirata conscripsit.

24. »Quibus diligenter ex parte reuisis, ultra  quam dici potest admirans, dixisse fertur ad socios: Hec scripta non sunt humanitus adinuenta, nec potest ea mortalis homo capere, nisi ad Dei similitudinem intus et in anima fuerit reformatus per amorem.« Ad hec prepositus uirginum, monachus deuotus et sanctus, nomine Heribertus, uiro Domini respondit: »Reuerende Pater, uera quidem sunt que dixisti; sed multi homines, docti et indocti, religiosi et mundani, animam famule Christi quotidianis oblocutionibus cruciant, dum cerebri phantasmata, aut fallaciter per demones indocte femine garrulantur immissa. Cui uir Dei: Non miramur, inquit, frater carissime, si dormientes in peccatis diuinas reuelationes existiment somnia, cum sciamus uerum dixisse sanctum  Apostolum: Animalis homo non percipit ea que sunt Spiritus Dei; stultitia enim est illi, et non potest intelligere, quia spiritualiter examinatur . Omnibus enim in peccatis superbie, luxurie, auaritie, seu aliis uitiis, quasi dormiendo, iacentibus, diuine admonitiones consueuerunt somnia uideri, quoniam, si uigilarent in timore Domini, signa diuine operationis uera cognoscerent. Qui autem hec immitti a demonibus existimant, ostendunt se diuine contemplationis nullam penitus habere scientiam, similes illis iudicandi sunt, qui Dominum et Saluatorem nostrum Iesum Christum in Beelzebub potestate eiicere demonia dixerunt.« Ad sanctam quoque Hildegardem per interpretem: »Et tu, filia, inquit,  non timeas locutiones hominum, cum Deum habeas protectorem, quoniam illorum sermones peribunt ut stipula, uerbum autem Domini manet in eternum. Post hec uir Dei nauigio descendit ad Bopardiam, etc.« Hactenus Trithemius, ad cuius relationem aliqua breuiter obseruabimus.

25. Primo, uerba S. Bernardo attributa omnino conformia sunt tam admirabili sanctitati et sapientie ipsius, quam iudicio eiusdem de scriptis et meritis S. Hildegardis, in epistola inferius danda expresso. Quapropter facile credidero, similia de scriptis Sancte dixisse Bernardum, quando ea Treuiros allata uidit et examinare potuit. Secundo, uisitatio illa S. Bernardi, et lustratio scriptorum S. Hildegardis in ipso monasterio, prorsus apparent commentitie,  aut certe ex errore solum profecte. Etenim de aduentu S. Bernardi ad S. Hildegardem tacent antiqui scriptores omnes, cum qui de S. Bernardo scripserunt, tum qui de S. Hildegarde, licet biographus noster S. Bernardum commemoret, ut Sancte et scriptis eius addictissimum. Preterea S. Bernardus ad S. Hildegardem scripsit anno uerisimiliter 1148; hec uero respondit, ut uidebimus. Epistole autem sic scripte sunt, ut uideantur inuicem nunquam se uidisse. Demum nec S. Bernardus in itinere de quo agit Trithemius, per Rhenum nauigio descendisse uidetur, cum in libro Miraculorum ipsius, tom. Iu Augusti, pag. 338, terrestre iter describatur, ita ut ipse non modo  Bingium non uenerit, sed neque illud preter nauigauerit, aut prope accesserit. Ipsa quoque Hildegardis uerisimiliter necdum erat Bingii, quando eo ad ipsam uenisse dicitur S. Bernardus. uisitatio igitur illa S. Bernardi prorsus est improbabilis: neque nos morari debet quod eam admiserit Bailletus, alias non raro iusto seuerior in crisi exercenda, Nam nimis sepe experimur scriptorem illum non tanta diligentia inquisiuisse in facta sanctorum a recentioribus tantum tradita, quanta uti debuisset, ut uitas sanctorum scriberet erroribus uulgaribus expurgatas.

26. Sane idem Bailletus aliam quorumdam scriptorum  Cisterciensium opinionem eque improbabilem pari facilitate adoptauit. Chrysostomus Henriquez, quem ille laudat, in Menologio Cisterciensi, pag. 316, ordini Cisterciensi attribuit Hildegardem, quam tamen initio Benedictinam fuisse agnoscit. Habitum uero ab ea mutatum dicit, »hortante sancto Bernardo.« Laudat pro sua opinione Barnabam de Montalbo, qui asserit mutationem a S. Hildegarde factam »ob deuotionem, qua in D. Bernardum ferebatur.« Deinde adducit Annales ordinis, in quibus eadem asseruntur. Mitte alios scriptores idem ex errore asserentes. Errorem hunc iam obseruauit Papebrochius noster ad 18 Iunii in S. Elizabetha Schonaugiensi  , quam aliqui eque ac Hildegardem Cisterciensibus ascripserunt, quamuis  utraque sit Benedictina. Contigisse hoc uidetur ex confusione plurium monasteriorum eiusdem nominis: nam num. 22 monui in diecesi Leodiensi esse monasterium monialium Cisterciensium, quod Mons S. Roberti dicitur, quemadmodum illud quod iuxta Bingium S. Hildegardis incoluit. Hoc uero esse instituti Benedictini certum est. Laudatus Papebrochius pag. 606, num. 11, testem oculatum exhibet se his uerbis: »De Hildegarde pridem nobis constabat, qui Bingii fueramus anno 1660, ibique sacra illius et ossa et scripta, nec non cucullam uideramus, coloris non candidi, ut Cisterciensium, sed ex rufo subnigri, ut Benedictinarum fuit.« Plura non addo, quia res est minime dubia.

 27. Anno 1148 contigerunt que biographus num. 5 narrat de examinatis Treuiris Sancte scriptis iussu Eugenii pape III, et presente S. Bernardo. Biographus ait, ea Treuiris acta esse post concilium Remense. At Pagius ad annum 1148, quo passim concilium Remense creditur habitum, quod inchoatum est mense Martio, pluribus ostendit, Eugenium fuisse Treuiris, ibique concilium celebrasse ante Remense. Certe ex Actis Inuentionis S. Matthie apostoli, apud nos datis tom. III Februarii, cap. 4, pag. 453, habemus, Eugenium III fuisse Treuiris 13 Ianuarii anni 1148, cum eo die templum S. Matthie dedicauerit. Cum autem ibi tribus mensibus dicatur substitisse, necesse est ut  dicamus ipsum iam Treuiris fuisse mense Decembri anni 1147. Brouwerus itaque in Annalibus Treuirensibus, ad annum 1147, hisce conformia scribit, quando ait, Eugenium III Treuiros ingressum esse die Sabbato ante Dominicam primam Aduentus. Egit igitur pontifex Treuiris totis fere mensibus Decembri, Ianuario et Februario, ita ut Ianuario aut Februario mense figenda sint que de examinatis ibi in concilio Sancte scriptis tradit uite scriptor. At hic, ut ex dictis liquet, in leui illo temporis adiuncto errauit, quod examen scriptorum postponat concilio Remensi; nec incredibile est in eum errorem incidere potuisse scriptorem  contemporaneum, quandoquidem hoc factum plus quam triginta annis esset preteritum, dum ab ipso fuit conscriptum. Ipsa tamen S. Hildegardis in eumdem errorem non incidit: nam asserens in uita, num. 17, scripta sua ab Eugenio examinata, non aliud assignat tempus quam quo Treuiris erat pontifex.

28. Trithemius in Chronico Hirsaugiensi, ad annum 1150, facta Treuiris paulo latius quam legantur in uita, enarrat, hec scribens: »Anno prenotato  Eugenius papa III uenit ad Treuirim cum decem et octo cardinalibus, episcopis quoque et abbatibus multis, inuitatus ab Adelberone Treuirorum archiepiscopo, quibus ipse per menses tres ibidem commorantibus in cibo et potu  copiosissime prouidit. Eugenius autem papa, conuocatis episcopis, abbatibus et clericis multis ex tota Germania et parte Gallie, synodum celebrauit, et multa constituit ad Ecclesie Dei honorem simul et utilitatem . . . In memorato concilio Treuiris celebrato miracula, uisiones et scripta, que omnipotens Deus per famulam suam Hildegardem operabatur apud Bingios, ad aures summi pontificis Eugenii plurimorum narratione peruenerunt. Quibus auditis, pontifex uolens rem nouam et arduam inuestigare diligentius, misit ad uirginem Christi Adelbertum  uirdunensem episcopum cum quibusdam aliis uiris doctis et Deum timentibus, dans eis in commissis quatenus dictorum omnium inquirerent ueritatem. Qui cum  peruenissent ad famulam Dei, et ea que a summo pontifice habebant in commissis, cum reuerentia exsequerentur, non solam reuelationum seriem et famam, sed modum quoque et causas ab ea diligentissime inquirebant. Quibus illa simpliciter respondebat ad omnia, et quid circa eam operata fuisset Diuinitas, cum summa humilitate aperuit. Informatione sufficienti accepta, nuntii apostolici, libris uisionum uirginis, illa petente, secum assumptis, ad papam Treuirim redierunt: et quod omnia inuenerunt uera, que dicebantur de famula Christi, et solida, renuntiarunt. Deinde uolumina que illa diuinitus illuminata scripserat, una cum epistola quam dederat, Eugenio pape cum reuerentia tradiderunt.«

 29. Monendus hic lector nonnichil exaggerationis esse in illis que dicuntur de uoluminibus Sancte. Neque enim uolumina multa eo tempore conscripserat Sancta, sed primum reuelationum suarum opus solum inchoauerat, ita ut folia intelligere debeamus per uolumina. Quod additur de epistola, incertum, ut minimum, et parum uerisimile est. Petiit tamen ab Eugenio, uerisimiliter per dictos nuntios, ut sibi liceret habitare in Monte S. Ruperti. At pergamus cum Trithemio: »Pontifex scripta uirginis coram multis fecit publice recitari, et per se, lectoris quandoque functus officio, partem non modicam legens recitauit. Omnes qui audiebant uerbum lectionis, in admirationem ducti, Omnipotentis  misericordiam, qui talia operabatur in fragili sexu, collaudabant. Aderat his D. abbas Bernardus, aderat et Ludouicus abbas S. Matthie Treuirensis, amicus sancte uirginis: quibus mediantibus, omnium dubitationum nebule a cogitationibus auditorum pellebantur. Omnibus ergo rogantibus, qui aderant, simul et hortantibus Romanum pontificem, ne lucernam tam insignem, diuinaque illustratione succensam, prauorum hominum machinatione pateretur exstingui, libenter consensit, et litteras uirgini Hildegardi tenoris sequentis transmisit.«

30. Litteras Eugenii ex collectione tom. XXIII Bibliothece Patrum editionis Lugdunensis, pag. 537, huc transfero: »Eugenius seruus seruorum Dei, dilecte in Domino filie Hildegardi, preposite in Monte  beati Roberti, salutem et apostolicam benedictionem. Miramur, o filia, etc.« uide infra inter epistolas sancte Hildegardis, epist. 1. Respondit Eugenio Sancta per epistolam admodum prolixam, et ex uisione compositam, libertate sibi consueta, quam mirari non debemus, cum ipsa non sequeretur ingenium suum, sed accepta in uisione proferret, iuuante et combinante omnia monacho directore. Initium epistole hoc est: »O mitis Pater, ego paupercula femina scripsi tibi hec  in uera uisione in mystico spiramine, sicut Deus uoluit me docere etc.« Deinde multa stylo prophetico dat Eugenio monita, que uideri possunt. In fine dicit, se manere in loco celitus sibi ostenso, ita ut certum sit, ipsam iam habitasse in monte S. Ruperti, quando ad Eugenium  rescripsit.

31. In eodem iam habitasse loco uidetur, dum ad ipsam scribebat Eugenius, cuius epistola anno 1148 data est, et uerisimiliter mense Ianuario aut Februario, cum sub finem Februarii aut initium Martii pontifex discesserit Treuiris, concilium Remense mense Martio inchoaturus. Certe epistole inscriptio, Preposite in Monte B. Roberti insinuat, Hildegardem ibi tunc habitasse. Attamen non eque certum apparet in eodem loco fuisse Hildegardem quando ipsa examinata est a nuntiis apostolicis. uita enim num. 5 habet missos fuisse »ad cenobium, sub quo eadem uirgo tot annis degebat inclusa,« id est ad cenobium in Monte S. Disibodi, nulla mentione  facta de commoratione Hildegardis in Monte S. Ruperti, cuius fundationem auctor narrat post omnia que de examine scriptorum diximus. Coniicere quidem possemus auctorem prius omnia spectantia ad scripta narrare uoluisse, et deinde nouam fundationem. At nuntiorum aduentus ad Montem S. Disibodi semper perget suspicionem ingerere, Hildegardem tunc ibi habitasse, nisi eo ex noua habitatione fuerit uocata, ut coram abbate S. Disibodi examen fieret. At hec euocatio est incerta, et a nullo asserta. Itaque forte S. Hildegardis adhuc habitabat in Monte S. Disibodi, quando fuit examinata, peractoque examine, licentiam ab abbate et nuntiis obtinuit discedendi ad nouum monasterium. At, quidquid sit de coniecturis illis incertis, constat certo  monasterium nouum a Sancta inhabitari ceptum circa tempus quo scripta ipsius Treueris examinata sunt, id est ineunte anno 1148, aut anno precedente.

32. Porro quando S. Hildegardis ad Eugenium papam rescribebat, absoluta erat »pars scripture« de reuelationibus ipsius. Loquitur autem Sancta de primo opere suo, quod tribus libris distinxit, et Sciuias nominauit, duabus uocibus connexis, Sciuias, id est Nosce uias Domini. Huius operis uerisimiliter liber primus erat perfectus, dum ipsa ad Eugenium scribebat, partem esse absolutam. Omnes tres libri fuerunt perfecti circa annum 1151: nam ipsa decennium attribuit compositioni operis predicti, quod inchoatum anno 1141 uidimus num.  17. Ex his clare intelligimus, partem solam operis uisam fuisse in concilio Treuirensi, non totum opus, nedum omnia S. Hildegardis Opera, que diu post paulatim fuerunt conscripta. Probatio uero scriptorum Sancte in concilio Treuirensi hec est. Iudicauit Eugenius papa cum Patribus concilii, Sanctam non ex illusione demonis, non ex cerebri phantasmatis, ut calumniabantur aliqui, sed ex diuinis reuelationibus haurire que scribebat; ideoque permisit Sancte ut scribere »prudenter« pergeret uisiones suas. Sollicite tamen monet ut in humilitate se conseruet; idemque monuit S. Bernardus in epistola inferius danda. Recte quidem illi et prudenter, cum humilitas Christiana donorum Dei et uirtutum tutissima sit custos ac conseruatrix. At id ipsum non  ignorabat S. Hildegardis, a Deo docta et donis celestibus, inter que locum non minimum habet humilitas, largissime ditata, ut ex ipsis eius scriptis intelligitur.

33. Ceterum opus Sciuias impressum fuit Parisiis anno 1513, typis Henrici Stephani. Deinde recusum fuit Colonie anno 1628 una cum Reuelationibus S. Brigitte et S. Elizabete Schonaugiensis. Has editiones ante me habeo; plures alias aliis inuestigandas relinquo. Primus liber complectitur sex uisiones prolixe expositas; secundus, multo prolixior, septem alias; tertius, omnium prolixissimus, uisiones tredecim. Totum opus attente perlegere studui, multaque in eo inueni preclara documenta: sed  non pauca sunt obscuriora, quam ut facile a quolibet intelligi ualeant. Sancta raro de se loquitur. Ubi uero id facit, insigni cum humilitate loquitur. Accipe, lector, pauca. Librum secundum sic orditur: »Et ego homo, litteras non callens more fortium leonum, nec docta ex infusione illorum, sed manens in mollitie fragilis costa [id est mulier], imbuta mystico spiramine, uidi, etc.« Tertii libri hoc est initium: »Et ego homo sumpta ab aliis hominibus, que non sum digna nominari homo proipter transgressionem legis Dei, cum deberem esse iusta, et sim iniusta, nisi quod Dei creatura sum ipsius gratia, que me etiam saluabit, uidi, etc.« In illa uisione paulo post sic habet: »Et iterum audiui eum dicentem mihi: O quam pulchri sunt oculi  tui in diuina narratione, dum ibi consurgit aurora diuino consilio.« Et iterum respondi de interiori scientia uisionis ipsius: Ego mihi appareo in sinu anime mee ut cinis cineree putredinis, et sicut puluis instabilitatis: unde sedeo pauens in umbra sicut penna. Sed ne deleas me de terra uiuentium ut peregrinam, quia in magno sudore laboro in hac uisione, et quia etiam de uilitate mei stulti sensus, qui meus est in carne, reputo me frequenter in minimum et in uilissimum locum, ita quod non sim digna uocari homo, quia ualde timeo, non audens tua mysteria narrare. O bone ac mitis Pater, doce me, que tua uoluntas sit, quid debeam proferre: o tu metuende Pater, et o tu dulcissime, et o tu plene omnis gratie, ne derelinquas me, sed conserua me  in tua misericordia. Et iterum audiui eumdem mihi dicentem: »Nunc die, quomodo edocta es. uolo, ut dicas; quamuis cinis sis.« Plura in Opere ipso uideri possunt.



§ Iu. Fama Sancte multum inclarescit; ad ipsam scribunt S. Bernardus, Conradus Romanorum rex, multi episcopi, quibus illa liberrime respondet.

34. Baronius in Annalibus ad annum 1148, relato examine scriptorum S. Hildegardis, num. 33 hanc subiungit obseruationem: »uisitatio ista et examinatio de Hildegarde facta maiorem illi conciliauit existimationem, de qua Ioannes Saresberiensis hec habet libro I Epistolarum sancti Thome, Epist. 171, in fine: uisiones et oracula beate illius et celeberrime Hildegardis, que apud uos sunt [mittite scilicet].  Que mihi ex eo commendata est et uenerabilis, quod eam dominus Eugenius specialis caritatis affectu familiarius amplectebatur. Explorate etiam, et rescribite, an ei sit de fine huius schismatis aliquid reuelatum. Predixit enim in diebus pape Eugenii, quod non esset, nisi extremis diebus, pacem et gratiam in Urbe habiturus.« Albericus monachus, scriptor seculi XIII, in Chronico ad annum 1141 multa refert de reuelationibus S. Hildegardis, que ex ipsa iam dedi, et de scripto opere Sciuias omnino dictis consentit. De auctoritate eiusdem Sancte obseruat sequentia: »Que fuit ista Hildegardis, et quante auctoritatis, insinuant epistole magnatum terre ad eam transmisse, apostolicorum Eugenii,  Anastasii et Adriani, imperatoris Conradi et Frederici, patriarche Hierosolymitani, et archiepiscoporum, abbatum et prepositorum, et una specialis epistola B. Bernardi abbatis Clareuallensis.« Addit ibi multa que omitto quia iam aliunde data sunt.

35. Idem Albericus ad annum 1153 de S. Hildegarde hec scribit: »Eodem anno quedam uirgo Christi Hildegardis de Alemannia, cum esset magni nominis, Spiritu sancto inebriata, per capitulum et seniores Cistercienses, qui litteras suas ei dederant, sciscitata et rogata ut secundum quod Deus ei manifestaret, rescriberet eis, si quid esset in ordine quod Deo displiceret, rescripsit litteram istam in persona Domini nostri Iesu Christi Cisterciensi  capitulo generali in hec uerba: Ego fons uiuus dico ad illos, qui propter nomen meum tunica mea induti, peregrini sunt in uenatione mundi, etc. Hec autem Hildegardis, cum neque litteras neque Latinum didicerit, fecit librum Epistolarum egregium, in quibus multa de temporibus nouissimis continentur: et alium librum, qui Sciuias, id est Sciens, intitulatur; et tertium, qui inscribitur: Diuinorum operum expositio.« Hactenus Albericus.

36. uerum, ut magis perspiciamus quanta fuerit fama S. Hildegardis apud uiros, quos precipuos tunc habebat Ecclesia, ipsas adibimus epistolas ad Sanctam datas, et ab eadem rescriptas. Inter priores certe, si non omnium prima, est epistola S. Bernardi,  quam coniicio datam anno 1148, tempore concilii Treuirensis: »Dilecte in Christo filie Hildegardi, frater Bernardus Clareualiensis uocatus abbas, si quid potest oratio peccatoris. Quod de nostra exiguitate, etc.« uide ep. 29 in libro epp. S. Hildeg.

37-38. Si ad gloriam S. Hildegardis conducit epistola S. Bernardi, uti reuera conducit plurimum, non minus S. Bernardo honorifica est epistola S. Hildegardis, presertim cum ipsa passim omnibus epistolis suis hortari soleat, monere, et subinde acriter etiam increpare; rarissime uero et parcissime laudare, ita ut nullam inter epistolas ipsius inueniam tot laudibus plenam, et omni simul redargutione  ac monitione uacuam.  Hildegardis epistola in editis epistole S. Bernardi postponitur; attamen existimo hanc prius scripsisse, Bernardum uero respondisse. Utcunque etiam suspicor, scripsisse Hildegardem, antequam ipsa et scripta eius erant iussu Eugenii III examinata; dictumque examen occasione harum litterarum institutum esse.

39-40. Inter priores principes qui ad S. Hildegardem scripserunt, fuit Henricus archiepiscopus et elector Moguntinus, anno 1153 de dignitate deiectus, et defunctus post annum et medium, ut habet Pagius ad annum 1153, num. 1. Hic ad Hildegardem scribens, epistolam suam orditur his uerbis : »Cum multa bona et admiranda miracula de te audiamus,  pigritie nostre reputandum est, quod te tam sepe non uisitamus, ut possemus, etc.« Tum rogat, imo precipit, ut quamdam monialem, abbatissam electam, permittat abire cum illis, qui ueniebant ipsam abducturi ad predictam dignitatem. Epistola humana est, excepto mandato satis forti de tradenda moniali. Mirabitur fortasse lector responsum S. Hildegardis; sed tanto magis uidebit, ipsam non suo ingenio epistolas composuisse; sed reuelata a Deo scripsisse. Si quem enim reuereri et amare alias debebat, reuereri debebat archiepiscopum, et protectorem suum, qui se, quantum certe nouimus, semper benignum exhibuerat. Attamen prophetico more respondet et non obscure exemplo Nabuchodonosor predicit, Henricum dignitate sua priuandum,  et non diu admodum uicturum, prout reuera factum est. Multi tamen uoluerunt, Henricum non adeo fuisse culpabilem, et deinde pie defunctum. Illam uero monialem, que abbatissa erat electa, et cuius electionem tam grauiter Sancta improbabat, existimo fuisse sororem Hartuici archiepiscopi Bremensis, de cuius morte agetur num. 46, et de qua uerisimiliter loquitur Sancta in Actis num. 23. Ceterum non dubito quin in hac quoque epistola uere dicere potuerit S. Hildegardis, que scripsit ad Arnoldum Henrici successorem: »Mystica uerba a me non profero, sed secundum ea in uiuenti lumine uideo, ita quod sepe, que mens mea non desiderat, et que etiam uoluntas mea non querit, mihi ostenduntur, sed illa multoties coacta uideo.«  uerum de scriptis ad Arnoldum plura dabo inferius.

41. Prioribus qui litteras ad S. Hildegardem dederunt, annumerandus est etiam Conradus III rex Germanie , uulgo imperator dictus, licet non fuerit coronatus: nam anno 1152 defunctus est, ita ut epistola ipsius, inter annum 1148 et 1152 figenda sit. Incipit: Quia regali culmine impediti, etc. Addicit fauores suos, et filium suum Sancte precibus commendat.

42. Ad has litteras Sancta respondit, partim Conradum suauiter monendo, partim predicendo peiora tempora, qualia fuerunt sub Frederico I, Conradi successore. Non obscure Sancta predicit schismata, aliaque Ecclesie mala que nata sunt sub  Frederico I, ad quem deinde etiam scripsit epistolam hac multo fortiorem. Addit multa eodem spiritu prophetico de uariis Ecclesie temporibus et uicissitudinibus, illaque non difficulter explicari possent, si luberet futura tunc tempora propius lustrare.

43. Arnoldus archiepiscopus Coloniensis circa eadem tempora ad Hildegardem humanissimam scripsit epistolam , qua librum ipsius petiit. Que ad Arnoldum respondet S. Hildegardis, mystica sunt pleraque et utcunque obscura. De libro suo clariora subiungit his uerbis: »Nunc autem, o pastor populi tui, ego paupercula scripta ueracium uisionum istarum tibi misi, sicut petisti, nichil humani  ingenii et proprie uoluntatis mee continentia; sed que indeficiens lumen compositione sua, et eisdem uerbis manifestare uoluit, quomodo sibi placuit; cum nec ipsum, quod nunc tibi scribo, ingenio meo, nec ullo humano arbitrio, sed superna ostensione compositum sit.«

44. Ad eadem fere tempora spectat epistola Hillini Treuirensis archiepiscopi , ad quam rescripsit S. Hildegardis epistola partim mystica et enigmatica, partim etiam prophetica et hortatoria in conclusione, que talis est: »Species columbe te docet, et uerbum Dei non caret in te scientia. Nunc ergo uigila et in uirga ferrea constringe: doce, et uulnera tibi commissorum unge, et in eternum uiues.«

 45. Scripsit etiam circa hec tempora ad S. Hildegardem Gonterus Spirensis episcopus , qui inter alia sic illam alloquitur: »Quod bonus odor es tam remotis quam uicinis, et de Spiritu sancto solamen omnibus te querentibus, diuine pietati gratias referimus.« Sancta uero respondens, multis ad emendationem uite hortatur Gonterum. Sic autem orditur: »Lux summe inspirationis, o homo, tibi dicit: Admonitionem Spiritus sancti, qui in te ascendit, ne abscindas a te per malam consuetudinem operum tuorum, etc.« Tota epistola est hortantis ad penitentiam. Talis fere est responsio S. Hildegardis ad episcopum Constantiensem, cuius nomen non exprimitur , et cuius hanc ob causam epistola temporis est magis  incerti. Ille Sancte preces et litteras petit. Rescripsit sancta Hildegardis minime blandiens, sed inanem gloriam in ipso precipue redarguens. Epistolam uero concludit hoc modo: »Surge ergo citius, et ambula recta itinera, antequam sol tibi occidat, et antequam dies tui deficiant.«

46. Incerti etiam temporis est epistola Hartuici archiepiscopi Bremensis , qui hic Hertuuigus uocatur, cum ultra annos uiginti fuerit episcopus, et obiisse dicatur circa annum 1168. Perscribit ille obitum sororis sue, Richardis abbatisse, que monialis fuerat sub disciplina S. Hildegardis, et a fratre ad memoratam dignitatem pertracta, ita ut possit esse ea quam petebat Henricus Moguntinus  archiepiscopus, ut dictum est num. 40. Porro testatur Hartuicus pie admodum defunctam fuisse, et »ex toto corde lacrymabiliter desiderasse,« ut mansisset in claustro S. Hildegardis, a quo inuita fuerat auulsa. Hinc ueniam de illo recessu petit. Rescripsit Sancta epistolam satis prolixam, et preclaris monitis plenam. Laudat etiam Hartuicum, et Richardem ipsius sororem, de qua dicit: »Plena caritas in anima mea fuit ad ipsam, quoniam uiuens lux in fortissima uisione docuit me ipsam amare.« Post multas ipsius laudes, animam ipsius fratri commendat.

47. Abbas Eberbacensis, ordinis Cisterciensis, in diecesi Moguntina, et fere inter Moguntiam et Bingium, sed ultra Rhenum, et magis prope Moguntiam,  ex prioribus uidetur fuisse abbatibus qui ad S. Hildegardem scripserunt . Nomen exprimitur, littera E, sed mendose, opinor, cum nequeat fere alius esse a Ruthardo, primo illius cenobii abbate, et littera E sequentibus etiam non congruat. Laudatus abbas preces Sancte flagitat, et sua eidem seruitia offert. Ad has litteras S. Hildegardis egregia monita reposuit, et in fine optima abbati predixit.



§ u. Ad Sanctam scribunt Anastasius Iu et Adrianus Iu, Romani pontifices, Fredericus imperator, episcopi, abbates, aliique multi, quibus respondet.

48. Quanquam difficile est epistolas S. Hildegardis  in ordinem redigere, cum notis chronologicis non sint insignite, uolui tamen ex tempore quo persone floruerunt, qualemcunque saltem ordinem inducere, et sic huc usque dedi solas fere epistolas inter annum 1148 et 1153 scriptas. Nunc prosequendo ordior ab epistola Anastasii Iu, que data est anno 1153 aut 1154 , cum ille priori anno sit papa creatus, sequenti defunctus. Anastasii epistola hec habet: »Anastasius episcopus, seruus seruorum Dei, Hildegardi dilecte filie in Christo, salutem et apostolicam benedictionem. Exsultamus in Domino, etc.« uide infra inter epistolas S. Hildegardis.

49. Responsum S. Hildegardis prolixum est. Hortatur Dei nomine Anastasium, ut mala fortiter eradicet.  Deinde uaria prophetice predicit, et de suis uisionibus aliqua subiungit. Demum iterum hortatur Anastasium ad subditos corrigendos. Sic orditur: »O persona, que es precellens armatura, et mons magistrationis ualde ornate ciuitatis [id est Ecclesie], que constituta est in desponsatione Christi; audi illum, qui non incepit uiuere, nec lassatur in defectione, etc.« Hanc admonitionem post multa concludit, et ad predictionem pergit hoc modo: . . . »Et ideo omnis terra turbatur per magnam uicissitudinem errorum; quia quod Deus destruxit, homo amat. Et tu, o Roma, uelut in extremis iacens conturbaberis, etc.« Roma certe multum turbata est per schisma quod exortum est quinque aut sex annis post hanc predictionem: et iam ante turbari  cepta est Ecclesia sub Adriano Iu per Fredericum imperatorem.

50. Deinde Sancta de se subiicit uerba partim laudata in uita num. 14, ubi tamen scripta dicuntur ad Adrianum Iu, ita ut uel in uitam irrepserit mendum, uel in collectionem epistolarum; sed primum est uerisimilius. Epistolam demum claudit admonitione tali: »Tu autem, o homo, apparens constitutus pastor, surge, et curre citius ad iustitiam, ita ut coram magno Medico non accuseris quod ouile ipsius a sorde non exterseris, nec oleo unxeris, etc.«

51-52. Adrianus Iu, qui Anastasio successit sub finem anni 1154, ad S. Hildegardem scribit :  »Gaudemus, filia, et exsultamus in Domino, quod honestatis tue opinio ita late longeque diffunditur, etc.« Addit tamen pulchram exhortationem ad perseuerantiam, subditque in fine: »De cetero autem commonitoria uerba de te audire desideramus, quia spiritu miraculorum Dei imbuta diceris, etc.« Respondit breuiter S. Hildegardis, multaque Adriano predicens et grauia certamina, hortatur ad fortitudinem, non sine ipsius laude, ita ut etiam salutem eternam ipsi satis clare uideatur predicere.

53. Non multis uerisimiliter annis post Adrianum ad S. Hildegardem scripsit Fredericus I imperator, cognomento Aenobarbus aut Barbarossa, qui coronatus est imperator anno 1155. Epistola igitur figenda  est inter annum 1155 et 1159, quo defunctus est Adrianus Iu, quoque schisma contra Alexandrum III exortum est, fauente Frederico antipape. Epistola enim a Frederico tum imperatore, et ante schisma, quantum apparet, data est, sed fortasse non ante dissensiones inter Fredericum et Adrianum exortas. Fredericus autem ad Sanctam ita scribit : »Notum facimus sanctitati tue, quoniam ea que predixisti nobis, cum Ingelheim manentes, te ad presentiam nostram uenire rogauimus, iam in manibus tenemus, etc.« Ex his habemus primo S. Hildegardem habuisse colloquium cum Frederico in Ingelheim, quod est inter Moguntiam et Bingium; secundo, tunc aliqua Frederico a Sancta fuisse predicta, que impleta sunt.  Habitum uerisimiliter illud colloquium, dum rex erat Fredericus, et necdum coronatus imperator, siue inter annos 1152 et 1155, de anno tamen certo non constat, uti neque de rebus predictis, nisi forte Sancta predixerit Frederico dissensiones, quas cum Adriano Iu erat habiturus. Habemus tertio, S. Hildegardem habuisse aliquam controuersiam, que iudicanda erat in curia Frederici; at qualis illa fuerit eque est ignotum.

54-55 Ex responso uero S. Hildegardis abunde colligitur, molitiones uarias Frederici ab ipsa minime fuisse probatas, aut potius a Spiritu sancto, qui per Sanctam alias indoctam loquebatur, aperte improbatas.  Nam imperatorem sic incipit alloqui: »A summo Iudice hec uerba diriguntur ad te: ualde admirabile est, quod hanc personam homo habet necessariam, scilicet que tu, rex, es.« Deinde dat parabolam minus claram, qua ipsius imperium uidetur improbari, et mox clariorem subiicit monitionem, ita scribens: »Nunc, o rex, sollicite prouide, quia omnes regiones sunt obumbrate cum fallaci turba illorum, qui in nigredine peccatorum iustitiam delent, etc.« Cuius epistole uerba si quis attente consideret, uidebit satis longum imperium Frederico predici, sed turbulentum, quale reuera fuit, maxime ob discordias ipsius cum Romanis pontificibus, quibus tamen finem imposuit ante mortem.

 56. Epistola Arnoldi archiepiscopi Moguntini  data non est post annum 1160, et uerisimiliter non ante schisma anno 1159 exortum  aut saltem non diu ante. Arnoldus preces Sancte flagitat. Respondit S. Hildegardis, Arnoldum fortiter increpans, et interitum ipsi predicens, ut multi iam obseruarunt, cuius cedem, a Moguntinis anno 1160 in Natiuitate S. Ioannis Baptiste peractam, ex Conrado narrat Baronius ad annum 1160, num. 32, obseruans, ipsum eodem anno in conciliabulo Papiensi primum subscripsisse sententie contra Alexandrum III legitimum pontificem late.

57. Florebat eodem tempore S. Eberhardus archiepiscopus  Iuuauensis, siue Salisburgensis, qui partes Alexandri pontificis defendebat, multumque sollicitus metu Frederici imperatoris, ad S. Hildegardem circa annum 1160 ita scribebat : »Ego peccator in ualle lacrymarum positus, multis seculi turbinibus et procellis attritus, intus timores, foris pugnas passus, etc.« Deinde petit litteras Sancte, sed sigillo obsignatas.

58. Ad sanctum hunc episcopum alio plane stylo utitur Sancta quam usa fuerat in priore epistola; nam Eberhardum passim laudat et pulchre docet, labores externos, ex caritate et obedientia susceptos, minime obesse uiro Deum amanti. uita huius S. Eberhardi, cuius nomen in epistola non exprimitur, sed ex sede et tempore innotescit, data  est apud nos ad 22 Iunii. Defunctus est anno 1164.

59. Ad eadem fere tempora fortasse spectat epistola Conradi I, episcopi Wormatiensis, qui tom. u Gallie Christiane, col. 674, defunctus dicitur anno 1163. Attamen magis credo scriptam esse ante schisma Ecclesie. Quidquid sit, Conradus aliorum more ad S. Hildegardem recurrit tanquam ad oraculum, eique hec scribit : »Deo gratias agimus, qui te lucernam clarissimam aureo candelabro imposuit, etc.« Addit, nuntium plura de rebus suis dicturum, et responsum flagitat. Respondit Sancta partim hortando, partim laudando.

60. Adelbertus episcopus uirdunensis, qui anno  1148 ab Eugenio III ad S. Hildegardem examinandam fuerat legatus, cum primicerius erat, anno 1156, ut aliqui habent, admotus episcopatui, quem deinde cum uita monastica mutauit, circa eadem tempora, uerisimiliter ante schisma, ad S. Hildegardem scripsit , sic exordiens: »Benedicta gloria Domini de loco sancto suo, que te sibi a teneris annis mancipauit famulam.« Tum hortatur ad humilitatem, et preces flagitat ac litteras. Respondens uero Sancta, hortatur ad curam pastoralem, sic incipiens: »Lux uiuens, que miracula ostendit, dicit: Qui Pater es in persona tua, et pastor in propositione animarum, extende brachium tuum, ne inimicus homo superseminet zizania in agro tuo, etc.«

 61. Magis incerta est epocha epistole patriarche Hierosolymitani, qui ad S. Hildegardem scripsit ex Oriente epistolam, ut ipsius ac sororum eius precibus se commendaret. Nomen patriarche solum insinuatur littera I, et quidem mendose, ut existimo, quia Amalricus fuit Latinus patriarcha toto illo tempore quo fama S. Hildegardis adeo inclaruerat. Itaque dubitandum non uidetur, quin Epistola sit Amalrici, qui Hildegardem sic alloquitur : »A multis per longa terrarum spatia partes nostras adeuntibus, et genua sua ad sepulcrum Domini flectentibus, multoties percepimus, quod diuina uirtus in te et per te operetur: unde ipsi gratias indefessas, prout possumus, humiliter offerimus.«  Mox ait, se diu desiderasse occasionem scribendi, qua demum oblata utitur; et in laudes Sancte excurrit et eius preces expostulat. Respondit S. Hildegardis per epistolam initio plenam allegoriis satis obscuris. Deinde uero patriarcham his consolatur uerbis: »Pugnam quam intus et exterius, in utroque scilicet homine, pateris, Deus in temporibus tuis circa te hoc modo alleuabit, ut eam sustinere possis: unde fiduciam tuam in ipsum pone, nec de misericordia eius despera. Et hoc faciens in gratia Dei ad uitam uiues.«

62. Post hanc sequitur epistola Henrici, episcopi de Beuez , cuius nominis nullam inuenio ciuitatem, ita ut suspicer nomen esse corruptum. Quidquid sit, ille etiam ex longinquis partibus ad  S. Hildegardem recurrit, ita scribens: »Manifesta Dei circa te dignatio mihi peccatori ac turbinibus seculi grauato, magna est consolatio, etc.« Respondens S. Hildegardis, pulchra utitur parabola, qua ipsum ad ueram sapientiam et caritatem hortatur.



§ uI. Sancta a multis personis consulta de occultis et arcanis, que sine reuelatione diuina scire non poterat.

63. Tanta est multitudo litterarum quas accepit et quibus respondit S. Hildegardis, ut nullo modo ad suos singule annos reduci possunt defectu notarum chronicarum, presertim cum non pauce sint personarum que aut minus sunt cognite, aut que diu in eodem officio fuerunt uersate. Hac de causa  ad quemdam rerum ordinem epistolas Sancte reducam, et modo recensebo illas quibus consulta fuit de occultis et arcanis. Harum tantus est numerus, ut manifeste liqueat, quasi uniuersalem fuisse hominum persuasionem, occulta et arcana multa S. Hildegardi reuelata fuisse. Ordior a Cunone aut Conone abbate S. Disibodi, sub cuius prefectura fuerat Sancta, antequam fundaret cenobium in Monte S. Ruperti. Hic igitur ipsam optime nouerat, et eidem hec scribit : »Quia Sanctitas uestra in eo, qui nec fallit nec fallitur, plurima secreta spiritu uidet, peto, ut, si qua de patrono nostro B. Disibodo Deus uobis reuelauerit, mihi aperiatis, quatenus cum fratribus meis illi ex hoc deuotissimas  laudes referre non differam.« Precibus ipsius enixe se commendat.

64. Respondit Sancta ad interrogata de S. Disibodo, de quo aliqua generatim ibi scribit, ut in ipsa epistola uideri potest: de uita eiusdem Sancti scripta inferius agemus. uerum non solum id egit Sancta, sed Cunonem etiam libere reprehendit de nimia in subditos seueritate, et instantem mortem eidem predicit.

65. Adamus abbas de Ebra, siue Ebracensis, ordinis Cisterciensis, in diecesi Herbipolensi, uir sane multum laudatus apud Manricum in Annalibus Cisterciensibus, ad S. Hildegardem scribit sequentia : »Cum primum notitiam nominis uestri suscepi, gauisus sum gaudio magno,« etc. Mox petit  preces, et rescripta Sancte ad dubitationem suam, que uidetur fuisse de retinendo aut deponendo abbatis munere, ut colligitur ex responso S. Hildegardis. Interim obseruo, Sanctam aliquando excurrisse uersus partes Herbipolenses, sicut eamdem in aliis quoque prouinciis fuisse uidebimus. Quod uero spectat ad negotia Sancte per Adamum abbatem imperatori commendata, qualia illa fuerint, ignoramus. At uix dubitamus quin eadem sint de quibus loquitur Fredericus imperator in epistola ad S. Hildegardem, commemorata num. 53. Nunc pauca de Sancte responso. Epistola est admodum longa, parabolis non nimis obscuris tota fere contexta, laudibus Adami abbatis conspersa, et preclaris monitis. De officio non deponendo ipsum monentes  inducit uarias uirtutes, et nominatim caritatem et humilitatem. Solam dabo conclusionem: »Et tu, Pater, audi: Sicut stella matutina auroram in lumine suo precurrit, sic omnibus prebe auxilium ab osculo dilectionis, quam tibi Deus dedit: et uitam tibi dabit, quam in prima die inspexit.«

66. Ordinis item Cisterciensis erat abbas S. Anastasii in Urbe, quem ad scribendum S. Hildegardi, preter uulgarem famam, mouere potuerat non solum S. Bernardi auctoritas, sed etiam Eugenii III, qui ex abbate eiusdem cenobii pontifex fuerat electus. Quid ille petat a Sancta, quam ante mirifice laudat, his uerbis exprimit : . . . »Rogo ut Spiritus, qui reuelat arcana et occulta sapientie  sue, indicet tibi, quid mihi expediat in portando obedientie Christi onere, scilicet perseuerare, an quiescere, ut uacem ipsius contemplationi.« Ad propositam dubitationem S. Hildegardis ita respondet: »Perfice ergo sustentationem ouilis tui, et da ei precepta, scilicet uirgam magistri prebendo, et postea unguentum medici exhibendo, quia utilius tibi est, ut in hoc labore uigiles, aliis per doctrinam tuam in subiectione ministrantibus, quam teipsum in uoluntate tua exerceas.«

67. Conradus abbas de Keisheim,  similem dubitationem S. Hildegardi  proponit . Respondit Sancta non dissimulando crimina subditorum ipsius, sed ea grauibus uerbis innuendo, nec ipsum uidetur Conradum excusare, sed ad penitentiam hortatur. Tum eumdem sic alloquitur: . . . »Ergo pastoralem curam non relinque . . .« Addit tamen restrictionem uerbis obscuris, que insinuant, ipsi relinquendum officium, ubi nichil boni prestare apud suos posset.

68. Manegoldus abbas celeberrimi olim cenobii Hirsaugiensis in Silua-Nigra, et in diecesi Spirensi, simile quid petierat, ut colligitur ex responso S. Hildegardis, quamuis ipse in epistola id non declaret, sed ingentem de S. Hildegarde existimationem solum insinuet cum hac petitione : »Rogo te,  mea mater et domina, memento mei in tuis sanctissimis orationibus, dilige humillime te diligentem: recognosce in Christo te reuerentem, et litteras mihi rescribe in Deo rogata.« Sancta respondet, uaria predicens. Eius uerba de turbine ad futurum tempus referenda omnino existimo, licet Trithemius in Chronico Hirsaugiensi, ad annum 1161, recitans hanc epistolam, crediderit eam fuisse scriptam, quando orta erat dissensio inter monachos, qui ea de causa ad S. Hildegardem scripserunt, et abbatem hunc Manegoldum. Agnoscit quidem Trithemius turbas Hirsaugiensis cenobii a Sancta fuisse predictas, sed uerbis coram, non scriptis litteris. Agam de re tota § sequenti, ibique dabo epistolam monachorum cum Sancte responso.

 69. Abbas S. Marie, Trithemio S. Marie ad Martyres apud Treuirim, similem interrogationem proposuit S. Hildegardi , uidelicet utrum in hoc officio honoris et oneris, prelationis et periculi, illum anime salutem mereri prouiderit, uel ab hoc absolui, utile ei fore perspexerit.« Non respondit S. Hildegardis ad quesita omnia: insinuauit tamen nimis anxium esse abbatem, eique potius cogitandum esse de se et subditis corrigendis, quam de officio dimittendo, ita concludens: »Sed ego hanc causam, quam requiris, inutilem tibi esse uidi. Unde teipsum cum officio tuo cerce, apprehenso aratro. Deus autem succurrat tibi in omnibus necessitatibus tuis, et non sinat te inutiliter  laborare.«

70. Abbas Campidonensis in Sueuia ad S. Hildegardem similiter recurrit, arcana intelligere desiderans . S. Hildegardis responsum dedit satis prolixum, hortans ad excidenda diligenter mala semper pullulantia. In fine egregiam addit consolationem, ubi obseruarat »per penitentiam et confessionem« deleri peccata, hec scribens: »Sic tu, chare fili Dei, fac, quia in eternum uiues, et quoniam lapis in celesti Ierusalem eris; ideo etiam acriter luctari debes.«

71-72. Magna sollicitudine ad S. Hildegardem, tanquam ad interpretem Dei, recurrit abbas S. Martini Coloniensis cuius nomen A expressum, Alardus est, ut existimo, quia ipse Sancte contemporaneus  fuit, et defunctus est ante annum 1160. Hic epistolam suam ita orditur : »Domina, domina, ut uere creditur, a Deo dilecta et benedicta, omnia, que per uos uirtus operatur diuina, uera profecto esse noui et sancta.« Desiderasse se ait ad ipsam uenire, si fieri potuisset, ut omnia uerbis explicaret. Responsum S. Hildegardis et pulchram instructionem, et magnam cum adhortatione perpetua consolationem continet.

73. Anxia etiam et dubia erat abbatissa S. Glodesindis Metensis, que ad S. Hildegardem hec scribit : »Quia de gratia uestra et beneuolentia multum presumimus, nolumus uos latere, quod in periculo magno posite sumus, dum multorum  regere animas cogimur, que nobis non sufficimus, etc.« Reposuit Sancta epistolam satis prolixam, in qua uaria dat monita ad recte regendum, et prefecturam non deponendam, satis clare insinuat.

74. Hactenus huc spectantes euolui epistolas, Colonie primum editas, et in Bibliotheca Patrum recusas. Hisce plurimas adiecit Martenius tom. II Collectionis amplissime, ex quibus aliqua ad propositum nostrum similiter decerpam. uerum cum multa ibi locorum nomina uideantur luxata, aliqua conabor restituere ex Trithemio in Chronico Hirsaugiensi, ad annum 1150, ubi enumerat eos qui ad S. Hildegardem scripserunt. Albertus abbas Eluacensis in Sueuia   ad S. Hildegardem scribens  orat ut diuinum de suis inimicis consulat oraculum et rescribat quid sibi de Dei misericordia exspectandum sit. Sancta, ad hec respondens, partim hortatur ad maiorem constantiam, partim afflictum consolatur, ac predicit, tempus ultionis diuine necdum uenisse.

75. Bertholdus abbas Zwinieldensis  conqueritur »de iniuriis et tribulationibus, quas crudeles persecutores ipsi inferebant,« petitque ut »uoluntatem Dei inquirens, aliquod solatium per litteras remittat,« idque claritate ingenio suo accommodatum . Sancta breuiter sic rescribit: »Lux uiuens dicit: Quemdam  hominem uidi, quem quasi debilem ac claudum in precellentia magisterii dimisi. Quomodo? Qui in imbecillitate carnis sue, uelut nudi naufragi, rebelles erant, hos ipse fugit propter timorem belli. Sed nunc illum uideo, sicut humilem, flebilem, peregrinum. Unde illum inspicio, uelut filium hereditatis, uirga uerberatum propter inquietudinem morum mentis sue, etc.«

76. Abbas Rettinhasilensis, cum etiam electus esset abbas Salemensis in Sueuia, ordinis Cisterciensis, dubitans quid facere deberet, cum S. Hildegarde rem communicauit , »sicut cum sponsa et famula Christi et conscia secretorum Dei,« petiitque, ut »sancti Spiritus uoluntatem . . . ,  simpliciter de hac re insinuaret.« Respondit Sancta hoc modo: »Quicunque agrum uel ouile propter fidem procurationis susceperit, ipsa dimittere non debet, sed sicut paterfamilias ea reget. Qui enim ouile suum relinquit, et aliud recipit, preceptorum Dei preuaricator nominatur.« Addit pia ad regendum monita. Abbas Zwetellensis, ordinis Cisterciensis in Austria, cura gregis multum grauatus, consulit Sanctam, an abbatis deponere dignitatem debeat, petitque , ut, »quidquid placuerit Spiritui sancto,« rescribat. At Sancta partim hortatur ad curam pastoralem strenue et mansuete continuandum, salutaria dans ei in finem monita. Consilium uero istud abbatis ab initio improbat, sic ordiens: »In mente tua cogitando exaggeras, quod  de unoquoque labore quiescere uel desistere uelis, etc.«

77. Richardus, abbas in Sprinchersbat, , cum crederet se uiribus destitutum »tam mentis quam corporis,« diu desiderauerat S. Hildegardem uisere, quando per litteras ad ipsam uenit . Rescripsit Sancta, ipsum hortans ad onus portandum, consolansque ut uirum Deo charum. Prelatus in Hegennehe  de multis queritur corporis et mentis infirmitatibus et defectibus, uti et de iugo inimicorum suorum: atque his omnibus malis liberari cupit per S. Hildegardis preces. Respondit breuiter S. Hildegardis, fugeret prelationem, »si te non audiunt,« inquit. Magis tamen eidem suadet ut eam retineat, et uigil sit.

78. Hanc questionem summa cum sollicitudine S. Hildegardi proponit abbas de uescera, ordinis Premonstratensis, in comitatu Hennebergensi , »solatium simul et consilium« querens, quod se inutilem crederet. Huic omnino suadere uidetur Sancta, ut curam pastoralem deponat ob defectum fortitudinis. Nam post aliqua defectum illum insinuantia,  hec subdit: »Unde idem faciat se similem oui, et non pastori. Tu homo es, sicut undans in aquis, qui uix liberatur, ne demergatur: ita quod ubique prudentiam inspicis, sed tamen deficis in uiribus, non autem in uoluntate. Unde et gratia Dei ad te resplendet.«

79. Prepositus uallis-Dei, diecesis Moguntine in Rhingauia, ubi modo sunt moniales ordinis Augustiniani, rogat S. Hildegardem  ut uelit soluere, quod promiserat. Ex responso autem liquet, ipsum petiisse consilium de prepositura deponenda. Hoc enim Sancta fortiter dissuadet

80. Abbas in Rappenberg  longe diuersam S. Hildegardi questionem proponit . uoluit ipse ad Sanctam uenire; sed inquit, »in tanto turbine tempestatum et procellarum, qua tota Ecclesia nunc quatitur et turbatur, impeditus, rebus et corpori timens, retardatus uenire non potui.« uidentur hec insinuare schisma Ecclesie, quod contra Alexandrum III fouit Fredericus imperator, ita ut prelatus Ecclesia sua eiectus, de illo uerisimiliter Sanctam consuluerit, per fratrem, quem pro se misit, et de quo scribit: »Ad consulendum enim Spiritum Dei, qui in uobis habitat, de presenti statu Ecclesie nostre, eum ad uos direxi.« Ad hec S. Hildegardis prelatum pulchre consolatur, docens Deum aduersa homini immittere,  ut eum corrigat. In fine sic hortatur: »Ideo tormenta tua ne timeas, quia locum tuum in dispersione non uideo, sed ligaturam oneris tui  Deus sic uult: et oues, que ad te currere uolunt, collige. Que autem te nolunt, in miseratione tolera, donec te uocent, et in eternum uiue.«

81. Quanta esset multorum existimatio de cognitione arcanorum quorumlibet in S. Hildegarde, ostendunt etiam epistole sequentes trium prepositorum . Prima est prepositi S. uictoris Moguntini, qui multis peccatis inquinatum se fatetur, »que uos, inquit, domina, Spiritu sancto reuelante, melius scitis: meque scire faciatis an mihi sit spes salutis, an predestinatus  ad uitam, aut prescitus ad mortem; etc.« uerum S. Hildegardis ad ultimam questionem non respondit, ut passim alias, licet aliquando uiris sanctis eternam uitam clare uideatur predicere. Hortatur igitur, ut declinet a malo et faciat bonum; spemque ingerit his uerbis: »Unde elige tibi rectas uias, et in eternum uiues.« Metum etiam incutit, ita concludens: »Ergo, o fili Dei, cito surge, antequam tibi sol occidat.« Prepositus Confluentinus Sanctam sic alloquitur: »Quia in omnibus tribulationibus meis semper tuis consolationibus me mercasti [forte recreasti], et cuncta iam sunt impleta que mihi predixisti, queso ut et nunc misericordie Dominum in cunctis que me foris et intus premunt,  consolari deposcas, etc. Rescribens Sancta, hortatur, uicissitudinem morum« corrigat, monetque occulta esse Dei iudicia, hoc addens: »Sed Deus non iubet, ut iudicia sua super te edisseram, sed ut pro te orem.« Prepositus S. Andree Coloniensis multis tentationibus oppugnatum se queritur, Sanctamque consulit, »paratus, inquit, facere quidquid mihi, siue reuelatione diuina, siue consilii tui sapientia preceperis. Ne paueas, nec celes, etc.« Ad hec ita respondit S. Hildegardis, ut simu doceret prepositum, qualis moribus esset, instrueretque et moneret, ut fieret melior.

82. Abbas quidam multum sollicitus de schismate quod erat contra Alexandrum III, patrocinante Frederico imperatore, et cuius causa multi prelati  persecutionem patiebantur, consilium S. Hildegardis quesiuit, ita scribens : »Igitur quoniam Ecclesia in apostolica dignitate et nomine claudicat, et ad quod caput suum respiciat, ueraciter ignorat, . . . inito bono consilio, ad uos confugio, simulque efflagito, ut quidquid, Spiritu sancto edocta, de hoc uel de me ipso sentiatis, mihi rescribere uelitis: uestris enim consiliis in omnibus obedire paratus sum.« Non absolute respondit ad hanc questionem S. Hildegardis, quia, ut innuit, responsio non profuisset. Nam sic orditur: »Hec uerba ad te dicere uidi et audiui: Mens tua aratro similis est, quod dura, aspera, ac mollia euertit et diuidit. Tu enim cognoscere, euertere ac diuidere illa attendis, que in tanta duritia sunt, quod ea perfringere  non potes; et que in tanta asperitate sunt, quod te uulnerarent, si ea tangeres, et que in tanta mollitie sunt, quod ea contereres, si illa dire et aspere tangere uelles. Duritia namque, que a Sole iustitie claudicauit, Ecclesiam nunc circumdedit, quam tu perforare non preuales. Unde in corde tuo ad Deum dic: Domine, qui omnia nosti, in magistris meis tibi obedire uolo, quandiu Catholice fidei me resistere non cogunt.« Hec utcunque exponuntur. Duritia erat in ipso schismate, asperitas in principibus secularibus, mollities in episcopis; ac si diceretur: Durius est schisma, quam ut possis illud tollere: »et principes seculi in tanta asperitate sunt, quod te non audirent, si eis diceres, quod in scientia tua iustum habes,« ut sequitur:  episcopi uero »tantam mollitiem nunc sectantur,« ut nescires quid cum illis ageres. Monet tamen Sancta abbatem, ut Christi exemplo discipulos suos teneat, reliquos Deo dimittat.

83. Quemadmodum abbates multi, sic non pauce abbatisse S. Hildegardem consuluerunt. Abbatissa in Altuuich  ad Sanctam hec scribit : »Dominus noster . . . inspirauit cordi meo, ut puto, quatenus onus regiminis, quod grauiter porto derelinquam, et me solitudini alicuius cellule includam . . .« Post pauca S. Hildegardis ita respondet: »O filia, non est utile apud Deum, ut onus tuum abiicias, et ouile Dei relinquas, cum illud lumen habes per quod  illi luceas etc.« Abbatissa in Kizingun  post multa elogia Sanctam his uerbis compellat : »Sonet uox tua in auribus meis, et quid salubrius sit, utrum onus, quod porto, deseram, an diutius feram, mihi petenti diuinitus enarra.« Respondet S. Hildegardis, abbatissam laudans, et ad fiduciam de Deo excitans. Abbatissa in Widergoldesdorf idem rursum petit hoc modo : »Quapropter, dulcissima, obnixe supplico, ut dignemini a Deo perquirere uobis, utrum sit ipsius uoluntas ut istam sarcinam portem, aut abiiciam; quia plus adhuc constrictione obedientie, quam Dei amore perseueraui.« Hortatur S. Hildegardis ut pergat martyrium, quo eam in officio suo affligi  fatetur, constanter portare, sic eam consolans: »Sed tamen in hac parte plurimi sancti sicut martyres ad Deum ueniunt. Ac ideo et tu confide in Deum, quia non derelinquet te, et Spiritus sanctus dolorem tuum minuet.«

84. Abbatissa de Crouchdal, in uita Crutendal, que S. Hildegardem apud se uiderat, ad ipsam sic incipit scribere : »Postquam diu desiderata presentia et affabilitate uestra, Deo opitulante, merui releuari a pusillanimitate spiritus, et tempestate priori, aliquantisper quieui, et quia uerba uestra non ab humano ingenio, sed a Luce uera . . . non dubito procedere, consilio uestro, quod proposui facere, distuli adhuc perficere.« Ex responso liquet, ipsam etiam consilia agitasse de officio deponendo.  Respondet S. Hildegardis breuiter: »Ubi uides lutum, illud ablue, et quod aridum est, fac saporem habere.« Deinde monet ne temere de aliis iudicet. De solitaria uita sic ipsam instruit: »Quoniam in solitaria uita, quam requirit sonus uerborum tuorum, non ualeres quiescere propter uicissitudinem diuersorum morum: quia tunc nouissima tua multo peiora fierent, quam prima, et etiam tam grauia, ut iactura lapidis est.«

85. Abbatissa superioris monasterii Ratisponensis ad S. Hildegardem scribens , »de duabus inquisitionibus,« responsum petit, »si uidelicet, inquit, de re, pro qua iam maxime affligitur cor meum, aliquod periculum timendum, uel de Dei misericordia presumendum sit.« Hoc in alia epistola  expositum fuerat. Alterum est de officio abbatisse deponendo. Ad hoc ita S. Hildegardis respondet: »Nunc autem, dulcissima filia, curam tibi creditam in tali ueritate prouide, ne propter tedium aut laborem eam dimittas.« Mox hortatur ad studium bonorum operum. Primam uero questionem, que forsan erat de predestinatione, grauibus uerbis reprehendit.

86. Sacerdos quidam, uolens amplecti uitam monasticam, dolensque suum illud propositum differri, ad Sanctam recurrit . Rescribens S. Hildegardis hortatur ad constantiam in proposito: nec tamen edicit locum aut ordinem cui ille se aggregaret. Ratio silentii non alia erat, opinor, quam  quod Deus de illis nichil ipsi reuelaret. Sic frequenter obseruo, ad interrogata non respondere Sanctam, aut solum ex parte respondere, quia plura petebantur quam Deus per ipsam manifestare uolebat.

87. Non minus arcanum erat quod querebat magister quidam Traiectensis , taleque, ut rarissime ea de re responderit Sancta, quando erat interrogata, licet id ipsum personis aliquot piis interrogata indicauerit. Queritur ille se ob peccata sua multis modis esse afflictum. Rescribit Sancta instructionem, et tum addit: »Nunc autem, o serue Dei, in meliore uia parue fenestelle in splendido lumine in te apparent, ita quod exoptando bonum desideras. In altera uero uia  in nigro turbine occupatus es. Sed tu, o miles, cum clara militia surge, et turbinem hunc uince, quoniam gratia Dei te tangit et monet, etc.«

88. Anonymus quidam Weisionensis multum obtestatur Sanctam, non solum ut pro se preces fundat, sed etiam ut apud Deum exquirat arcana his uerbis proposita : »Quid sit, quod me toties ad se clamantem de profundis nequitiarum et de luto fecis eripere dedignatur, si sperare ulterius ueniam, si spiritum contribulatum et contritum mihi largiri uelit, domina, intenta prece exquire,« etc. uerum S. Hildegardis pro responso ad eiusmodi questionem, quam satis clare improbat, rescribit utilem monitionem, ut stabilis sit in bono. Canonicus quidam Traiectensis ita ad S. Hildegardem  scribit : »In humilitate itaque supplico, . . . quatenus arcana diuine reuelationis de statu meo, precipue secundum interiorem hominem, mihi in ministerio tue manifestationis ad doctrinam et candelam spiritus mei exhibeas. Quod debes quidem ex promisso; quia cum in transitu meo uersus Romam irem, hec a tua caritate impetrauerim.« At respondens S. Hildegardis monet ut uelocius surgat, et a diabolo fugiat.



§ uII. Sancta a multis congregationibus consulta de iis que emendari possent, aut etiam de arcanis aliis, et inuitata ad monita conscribenda.

89. Hactenus ostendi S. Hildegardem ab abbatibus et abbatissis multis, et ab aliis etiam personis  consultam fuisse de rebus occultis, quas sine reuelatione diuina scire non poterat. Nunc integras clericorum aut monachorum producam congregationes, que simili de causa et pari fiducia ad Sanctam scripserunt. Agmen ducat clerus ecclesie metropolitane Coloniensis, qui S. Hildegardem in urbe sua uiderat, et monita salutaria dantem admirabundus audiuerat. Unde Philippus decanus cum omni clero ad ipsam hec scribit : »Quia maternam pietatem uestram diligimus, uobis notum facimus, quia postquam a nobis recessistis, cum per diuinam iussionem ad nos uenissetis, ubi uerba uite, prout Deus uobis inspirauit, nobis aperuistis, in maximam admirationem ducti sumus pro eo,  quod Deus in tam fragili uase, in tam fragili sexu hominis, tanta mira secretorum suorum operatur.« etc.

90-92. Remisit Sancta scriptum longissimum, quo grauissimis uerbis et Dei nomine negligentiam clericorum in cura animarum, aliaque uitia reprehendit, monitaque dat plurima multasque etiam miscet predictiones. Circa medium epistole multa incipit predicere mala, quibus Deus Ecclesiam castigaturus erat, quia ecclesiastici nec in moribus nec in doctrina tales erant quales esse debuissent. Tam clare autem predicit futuros hereticos, ut ea de re nullum uideatur dubium relinqui. Attamen bona aliqua immiscet, et satis declarat hereticos non omnino preualituros.

 uidetur hic S. Hildegardis Lutheri tempora predixisse; sed id clarius perspicit, qui omnia non modo Coloniensibus, sed etiam Treuirensibus, et Wernero de Kircheim predicta, accurate uoluerit expendere. Periculum non modicum eo tempore imminuit Colonie, que archiepiscopum suum uidit ab hereticis corruptum; sed feliciter caput erexit et hereticos expulit, ut Sancta ipsos monere uidetur.

93-96. Treuiris item fuerat S. Hildegardis, in eadem uerisimiliter excursione qua Colonienses inuisit. Hinc prepositus S. Petri cum toto clero Treuirensi ad eamdem scribit ; cui S. Hildegardis prolixe respondit, multa monendo et increpando. Postquam negligentiam pastorum et prelatorum  multis redarguit, ad predictiones bonorum et malorum futurorum pergit, et non dubito obseruare, nichil in omnibus istis me reperire quod non fuerit impletum. Facile hoc uidebit, qui historiam ecclesiasticam utcunque cognitam habet, modo attendere uoluerit quantum Ecclesia seculo XuI passa sit detrimentum, quantumque eo etiam tempore Catholici doctrina et moribus prestare ceperint maioribus suis, qui multis ante S. Hildegardem seculis, et aliquot etiam post ipsam uixerunt. Treuiris ab hereticis multum passa est, ut predixerat Sancta; sed preualuit, et mores pristinos emendauit, ut futurum clare enuntiat.

97. Iam uidimus num. 47 epistolam abbatis Eberbacensis ad Sanctam. Eidem quoque cum tota congregatione  scripsit Meffridus, prior illius cenobii Cisterciensis, preces flagitans, et epistolam Sancte, quam »de secularibus inquiunt , et idiotis ad spiritalem conuersationem conuersis, quos nos conuersos dicimus, Spiritu sancto uos scripsisse audiuimus.« Misit haud dubie Sancta epistolam, »ad Griseos monachos,« id est Cistercienses, inscriptam, que admodum prolixa est . Multam sane laudem ordinis illius epistola continet; sed arguit illos, »quos ipsi conuersos uocant, quorum plurimi se ad Deum in moribus suis non conuertunt,« inquit Sancta. Alia quoque documenta prudens lector inueniet in eadem epistola.

98. Wernerus de Kirchem  »cum ceteris societatis sue fratribus,« non modo preces S. Hildegardis enixe postulauit, insigni eam ornans elogio, sed etiam, quemadmodum Colonienses et Treuirenses, uerba ipsius scripto commendata habere uoluit .

99-100. Sancta ita incipit respondere: »In lecto egritudinis diu iacens, anno Dominice Incarnationis millesimo centesimo septuagesimo, uidi uigilans corpore et animo pulcherrimam imaginem,« etc. Sequuntur querele grauissime illius imaginis, que, ut inferius exponitur, Ecclesiam representabat, contra uitia et peccata non leuia sacerdotum. Deinde sequuntur predictiones que seculo XuI omnino implete sunt, hoc modo: »Principes  enim, et temerarius populus super uos, o sacerdotes, qui me hactenus neglexistis, irruent, et uos abiicient et fugabunt, et diuitias uestras uobis auferent, pro eo quod tempus sacerdotalis officii uestri non attendistis.« etc.

101. Nescit sane, quid seculo XuI factum sit in magna parte Germanie, et in aliis quoque regnis, imo in ipsa Sueuia, ubi hec dicta fuerunt, qui non perspicit omnia esse completa. Ad maiorem uero predictionis claritatem obseruo, hic non addi illam consolationem, que additur in scriptis ad Colonienses et Treuirenses, quod ciuitates iste in fide deinde sint future magis florentes, sicut reuera in Kircheim factum non est. Contra additur alia predictio, his uerbis expressa: »Et iterum ego paupercula  feminea forma gladium euaginatum in ere pendentem uidi, cuius acies una ad celum, altera ad terram uersa erat. Et gladius iste super spiritalem populum extendebatur . . . . Et uidi, quod gladius iste quedam loco spiritalium hominum abscindebat, quemadmodum Ierusalem post passionem Domini abscissa est.« Hoc iterum clarissime factum est Lutheri temporibus. Demum adiungitur hec qualiscunque consolatio: »Sed tamen uidi, quod plurimos timoratos, puros et simplices sacerdotes in aduersitate ista sibi Deus obseruabit,« etc.

102. Ad S. Hildegardem alia de causa scripsit congregatio fratrum in Hagenhe , discordis scissa, quod Sancte innotuerat, et cui malo iam mederi ceperat. Respondit S. Hildegardis per epistolam  longam, que de multis uitiis et uirtutibus instructionem continet, admonitionemque et adhortationem ad studium uirtutum.

103. Sacerdotes in Rutdelingun [forte Reutlinge, uulgo Reutlingen in Sueuia] ad S. Hildegardem ita scribunt : »Exsultauimus et delectati sumus in his que dicta sunt nobis, scilicet legationem consolatoriam nobis adfuturam. Et exspectantes exspectauimus, et nondum intendisti.« Paulo post innuunt noui aliquid se aggressos, precesque Sancte instanter postulant. Suspicor fuisse congregationem sacerdotum, qui uitam religiosam erant amplexi, quique consilia S. Hildegardis sequi uolebant. Certe ita respondet Sancta, ac si scriberet  ad sacerdotes, qui mundanis rebus nuntium remiserant, dicens: »O quales illi sint qui in peregrinatione uitam requirunt, et qui in exsilio alieni sunt partis illius, quam propter Deum reliquerint.« Ceterum laudat ipsorum propositum, et hortatur ad fortitudinem in seruitio Dei.

104 Prefectus cuidam hospitali domui, dictus »magister pauperum in Lutherum,« cum suis S. Hildegardem consulit  his uerbis: Salutaria itaque sanctitatis uestre documenta exoptamus a uobis audire, et statum uite nostre diligenter a uobis intelligere, etc. Rescribens S. Hildegardis, eleganter exponit parabolam hominis qui in latrones inciderat, per Samaritanum subleuati et curati; monetque ut, sicut Christus uulnera Adami sanauit  per se et suos, ita ipsi imitentur uerum illum Samaritanum, curando scilicet corpus et animam pauperum.

105. Monachi Benedictini Sigebergenses, in diecesi Coloniensi trans Rhenum, ad S. Hildegardem ita scribunt : »Quam speciali caritatis affectu uos in matrem spiritualem elegerimus, et in consortium orationum nostrarum susceperimus, omnium secretorum cognitor nouit, etc.« Rescripsit demum S. Hildegardis monitionem cum laude cenobii Sigebergensis, in quo tamen non omnes eque feruentes fuisse insinuat.

106-107. Monachi Hirsaugienses, quorum abbatem S. Hildegardi scribentem uidimus num. 68, alia de causa ad ipsam recurrunt . In cenobio  illo, alias florentissimo, discordia orta erat inter abbatem et priorem, cui maior monachorum pars adherebat. Hi ea de causa Sancte sententiam exquirunt. Rescripsit Sancta litteras multum consolationis habentes, que pacem reduxerunt. Contumaciam ait inferiorum contra superiores ortam fuisse ex defectu misericordie horum, et omnes inuitantur ad misericordiam inuicem exhibendam. Trithemius, qui discordiam illam narrat in Chronico Hirsaugiensi, ad annum 1161, post recitatas S. Hildegardis litteras subiungit: »Postea uero quam fratres has a B. Hildegarde litteras suscepissent, non parum in Domino gauisi sunt, et mentibus compuncti, de pace inter se tractare unanimiter ceperunt. Manegoldus quoque abbas  monita uirginis secutus, omnem de corde amaritudinem expulit, et se patrem filiis iuxta Regulam deinceps sapientissimum pro uiribus exhibiturum in omnibus repromisit. Unde fratres dulcedine uerborum eius compuncti, se ut humiles et obedientes patri subiectos prestare in cunctis pollicentur. Per misericordiam itaque omnipotentis Dei, et orationes S. Hildegardis, pax inter dissidentes reformata est, et finis optatus turbationi impositus.« Porro laudatus Trithemius ad annum 1160 scribit, S. Hildegardem tunc Hirsaugie fuisse, et monachis illam discordiam, nisi se emendarent, predixisse. uerum in allegatis litteris nulla fit mentio illius excursionis ad Hirsaugienses, et predictionis S. Hildegardis.  Quapropter, etiamsi reuera apud Hirsaugienses aliquando fuerit Sancta, ut uidebimus § 12, omnino mihi persuadeo illam Sancte excursionem serius figendam. Quod uero spectat ad predictionem relate discordie, non aliam fuisse putem quam que legitur in epistola ad Manegoldum abbatem, num. 68.

108. Monachi Eberbacenses, quorum abbas S. Hildegardi ante scripsit, ut uidimus num. 47, ut et eorum prior num. 97, unanimi consensu ad Sanctam has detulere preces : »Precamurque humili petitione, ne quod in nobis corrigendum est, nos celetis; sed ut Domino, qui uobis multa secreta reserat, placuerit, nobis id insinuare studeatis.«  Fecit Sancta quod petebatur, monuitque ut caueant a discordia et contentione.

109. Prior et monachi Zwifeldenses ad Sanctam recurrunt pro reformatione sua . Respondit Sancta per monitionem longam et fortem, qua negligentiam et uaria monachorum illorum uitia acriter perstringit, eosque ad penitentiam et emendationem hortatur. Moniales Zwifeldenses simili modo ad S. Hildegardem scribunt : »Rogamus etiam pietatem uestram, inquiunt, ut, cum diuine uisioni insistitis, commonitoria uerba ad nos dirigatis, et quomodo a uia negligentie ad uiam correctionis redire debeamus, nobis ostendere non negligatis.« Hisce fortissimam monitionem remisit Sancta, arguens et increpans, hortansque ad  uitam magis regularem. Ceterum de Swifaltensibus in Sueuia monachis et monialibus hic agi, ostendam num. 179

110. Prior et monachi Montis S. Disibodi, quibus S. Hildegardis non poterat non esse notissima, monita ipsius partim precibus, partim querelis exigunt . Rescripsit S. Hildegardis prolixam adhortationem, cui admiscere uidetur predictiones futurorum, quaque monet monachos illos, ut ad primum feruorem redeant.

111. Monachi S. Eucarii Treuirensis ad S. Hildegardem tanquam ad matrem scribunt , laudantes Deum, qui, inquiunt, »hec a sapientibus et prudentibus hactenus abscondit, que mirabiliter diebus nostris humilitati tue reuelat.«  Sancta prolixe rescripsit, nonnulla in monachis istis laudans, nonnulla reprehendens, docensque obedientiam, humilitatem, caritatem et alias uirtutes. Sequitur epistola »prioris et monachorum Cistellensium« ad Sanctam , quam »ut superiorem et ut carissimam matrem« uenerari se dicunt. Si consulimus responsum ad hanc epistolam, uidebimus idem huius responsi esse principium cum initio epistole S. Hildegardis, relato in Chronico Alberici ad annum 1153, ubi illa Sancte epistola dicitur anno 1153 scripta »Cisterciensi capitulo generali.« Recte, opinor, id habet Albericus, quia Cisterciense cenobium aliquando etiam uocatur Cistellense, ut habet ualesius in Notitia  Galliarum, pag. 146, et reuera Cistelle nomen cum Gallico Cisteaux magis conuenit, quam uulgare nomen Cistercium. Hi autem Cistellenses inter alia S. Hildegardem sic alloquuntur: »Clementiam uestram petimus, ut, quod in nobis et in ordine nostro, scilicet monastico, uobis, imo, diuinis oculis displicet, secundum quod Deus uobis ostenderit, nobis rescribere non ambigatis.« Prestitit S. Hildegardis quod petebatur; rescripsit epistolam bene longam, qua uehementer queritur, »dulcissimam caritatem,« ab ipsis scissam esse. Priorem tantum epistole partem dedit Martenius, quod tria folia a codice abscissa essent.

112. Ultima tandem epistola illarum quas edidit Martenius, ad S. Hildegardem, est »Henrici [imo  Helingeri] abbatis et conuentus Montis S. Disibodi ,« nec responsum Sancte ad hunc edidit Martenius. Iam uero occasione mutati nominis Helingeri in Henricum, que tam certa est quam notabilis luxatio, lectorem monendum censeo, plura nomina propria hominum aut locorum procul dubio luxata esse apud Martenium, et non pauca me restituere conatum ex Trithemio aut aliunde, non tamen omnia certo emendare potuisse: nam etsi clare subinde uideam nomina Germanica ab editore Gallo a naturali sono detorta esse, non eque est facile uera substituere. Malui igitur inemendata relinquere illa que non poterant coniectura quasi certa restitui. Epistola Helingeri ostendit fructum quem presens in Monte S. Disibodi tulerat Sancta.  Monachos uero ad maiorem etiam ex eius monitis fructum colligendum anhelasse monstrat ipsa postulatio.

113. Altera eorumdem petitio subiungitur hoc modo: »Super hec unanimi consensu ianuam uestre caritatis opportune et importune pro descriptione gestorum ac uirtutum, nec non et uite patroni nostri, nec non et uestri, beatissimi Disibodi, in cuius domo ab ipsis cunabulis nutrita estis, pulsamus,« etc. Huic petitioni, quantum uoluit, satisfecit Sancta. Nam habemus uitam S. Disibodi, editam apud nos ad 8 Iulii. Eadem exstat in codice nostro, qui notatur O Ms. 12. Quid uere ad priorem postulationem responderit S. Hildegardis, et, an omnino ad illam responderit, plane ignoro.  Dicit quidem Martenius: »Responsum ad hanc epistolam  exstat inter editas S. Hildegardis epistolas; sed fallitur, nam solum exstat responsum ad aliam Helengeri epistolam , num. 123 memorandam.



§ uIII. Sancta etiam consulta de questionibus theologicis scripturisticis, aliisque ad fidem uel ad mores spectantibus.

114. Quanquam non possumus non mirari Sanctam a tot uiris, dignitatibus et scientia inclytis, de rebus occultis et arcanis consultam fuisse, magis tamen obstupescere cogor dum perspicio, ad mulierem indoctam, et omnis scientie studio acquisite expertem, delatas fuisse questiones ex  theologia subtilissimas, ex sacris litteris difficillimas, ipsamque non dubitasse responsa dare theologica et scripturistica, quamuis aliquando ad quesita, curiosa magis quam utilia, plenum responsum non dederit. Eberhardus episcopus Bambergensis, qui Sanctam antea inuiserat, questionem eidem subtilem admodum proposuit, ita scribens : »Cum de curia imperatoris per te transiremus, quia Spiritu sancto imbuta es, tue caritati exponendum commisimus. In Patre manet eternitas, in Filio equalitas, in Spiritu sancto eternitatis equalitatisque connexio. Quod et nunc, secundum quod Deus tibi reuelauit, expositum uidere desideramus.« Orditur Sancta a breui hortatione, qua ad gregem suum diligenter pascendum excitat Eberhardum. Tum  Patris eternitatem, Filii equalitatem, connexionem Spiritus sancti, oratione satis longa et subtili sic exponit, ut doctissimus theologus multum sudaret, et frustra fortasse, ad talem expositionem dandam. Concludit demum epistolam hoc modo: »Nunc, o pastor et Pater populorum, Deus tibi det, ut ad lumen peruenias, ubi scientiam uere beatitudinis accipias.«

115. Sacerdos quidam, cuius nomen per C solum designatur, multum se precibus S. Hildegardis commendat , ut, inquit, »orationibus uestris ad Dominum adductus, merear illuminari, et a cecitate cordis sanari.« Et mox: »De corpore et sanguine Christi, in quibus tota spes fidelium est, etiam docete me,« etc. Respondere sic incipit  Sancta: »In uera uisione uigilantibus oculis de sacramento Dominici corporis hec uerba audiui et uidi: Deus id, quod fuit, permansit; et, quod non erat, assumpsit.« Subiungit Incarnationem Filii Dei, eaque enarrata, ita pergit: »Itaque eadem uirtus Altissimi, que in utero uirginis carnem operata est, super altare ad uerba sacerdotis oblationem panis et uini in sacramentum carnis et sanguinis cenuertit, uirtute sua illud fouens.« Addit alia multa que breuitatis causa mitto, ibidem uidenda.

116. Wibertus aut Guibertus, monachus Gemblacensis, ordinis S. Benedicti in Brabantia, triginta et octo questiones difficillimas, ex ueteri Nouoque Testamento, et ex historia ecclesiastica collectas,  quas monachi uillarienses, abbatie item in Brabantia celeberrime, ad Sanctam proficiscenti commiserant, S. Hildegardi transmisit, eamque per litteras rogauit, ut earum solutionem aggrederetur. Cur eas ipse non tulerit in litteris  exponit. Aggressa est Sancta opus arduum quod proponebatur, et ad omnes questiones respondit. Attamen tale est responsum istud, ut dubia omnia non soluantur. Responso addidit litteras elegantes, quibus Wibertum hortatur ad uirtutes instituto monastico congruas et necessarias, maxime ad enaritatem et humilitatem.

117. Congregatio cenobii Hunniensis utilem magis pro uita recte instituenda doctrinam a S. Hildegarde  petiit, uidelicet expositionem Regule S. Benedicti, dicens ad eam se confugere »in necessitatis articulo, tanquam ad firmissimum inexpugnabilis municipii asylum, ac post magnifica elogia, hec subdens: Pedibus sanctitatis uestre conuoluti, omnes in commune petimus pietatis uestre almitatem ut aliquid super Regulam B. Benedicti Patris nostri memoriale uestrum relinquatis, admodum nobis necessarium . . .« Fecit Sancta quod rogabatur, et in Regulam S. Benedicti scripsit commentarios, post epistolas ipsius impressos.

118. Sacerdos quidam Treuirensis, qui curam animarum habebat, simul flagitat pro se preces S. Hildegardis, et »consolatoria uerba ,« ac deinde addit: »Et quomodo his preesse possim,  quos sub regimine sacerdotii regere debeo, benigne insinuetis.« Breuiter quidem ad hec, pulchre tamen, aliqua documenta rescribit Sancta. Primo monet, ut peccatorem »medicus frequenter cum misericordia ungat, nec fetentem liuorem in illo esse sinat, quia lepra per summum Medicum abstergitur, ubi se homo sacerdoti ostendit.« Secundo obseruat, aliquos uenire sine debita preparatione et proposito se emendandi. Addit tertio: »Homo autem, qui semper cum dolore iniquitates suas deserit, ita quod non uult in sordida peccata sepius demergi, non est predicto modo ligandus, sed in doloribus suis ungendus, in quocunque loco sit. Magnus enim Medicus uigilantes suscitat, et dormientes  corripit, et in malis suis perseuerantes occidit.«

119. Magister quidam theologus Parisiensis ostendit , magnam etiam fuisse Parisiis famam S. Hildegardis. Nam post uaria elogia, difficilem et subtilem ei proponit questionem, ita scribens: »Nos autem, quamuis a te longe positi simus, fiduciam in te habentes, quedam a te petimus; scilicet quoniam plurimi contendunt, quod Paternitas et Diuinitas Deus non sit, quid inde in celestibus sentias, nobis exponere et transmittere non differas.« Error ille erat Gilberti Porretani episcopi Pictauiensis, qui illum retractauit anno 1148 in concilio Remensi, agente maxime S. Bernardo. Ad propositam questionem insigni cum humilitate respondet  S. Hildegardis, comparans se cum parua penna, quam de terra leuat, et uolare iubet Deus.

120. Frater quidam  multum conqueritur de schismate, quo diuisa tunc erat Ecclesia; sed ea de re tunc S. Hildegardis nichil respondit. Ille uero in fine aliam proponit questionem his uerbis: »Nam a malignis spiritibus multoties tam occulte quam aperte impugnor, qui me plurimum fatigant et seducere uolunt: et quid de his sentias, rogo, ut per scripta tua mihi renunties.« Ad hanc questionem prolixe satis respondit Sancta, diuidens erios spiritus in quatuor partes, hominesque uariis modis ab illis tentari asserens. Prime parti attribuit tentationes »per luxuriam . . . , in omni genere uitiorum.« Secundum partem dicit dominari »in omni  inconstantia, et hominemm, inquit, in insanam iracundiam immittit.« De tertia ait, eam »uelut in ostensione angelorum et prophetie« errores producere, multumque ledere »in uana gloria per iactantiam et per contumaciam.« Quartam demum partem ait »in multiplici diuersitate« familiarius agere cum hominibus, abhorrere tamen a cruce et passione Domini; permittere uero »quedam bona in hominibus,« sed »ipsis in eisdem bonis moderationem abstrahere.«



§ IX. Multi ad Sanctam scribunt, ut preces, consolationem, monita aliaque similia obtineant: quibus illa rescribit.

121. uidimus S. Hildegardem a multis fuisse consultam de rebus arcanis, aut de questionibus difficilibus.  Nunc eamdem uidebimus plurimorum litteris pulsari uariis de causis, ac si commune fuisset omnium fere refugium. Primam hic pono S. Elisabetham Schonaugiensem, que eodem tempore in diecesi Treuirensis florebat, et multis reuelationibus inclaruerat. Citius tamen obiit S. Elisabetha, nimirum anno 1165, ut apud nos ostensum est ad Acta ipsius, data ad 18 Iunii , ubi etiam recitatur epistola satis prolixa, quam ad impetrandam consolationem scribit ad S. Hildegardem .

122. Respondit S. Hildegardis de more premittens non se loqui de suo ingenio, »sed de serena Luce.« Tum disserit de homine, et de inspiratione Dei, qua  homines aliquos pre ceteris illustrare dignatur. Demum ad S. Elisabetham ita se conuertit: »Audi, o sollicita filia, quia homines istos, quos inspiratio Dei ita imbuit, aliquantulum fatigat ambitiosa suggestio antiqui serpentis . . .« Ex Chronico Alberici monachi, ad annum 1155, colligitur, S. Hildegardem aliquando etiam a S. Elisabetha uisitatam fuisse.

123. Helengerus, abbas S. Disibodi, et Cononis anno 1155 successor, qui S. Hildegardem diu nouerat, ita eidem scribit : »Cum totus mundus ueraci preconio clamet uos sancti Spiritus ditatam esse iubilo, ego, qui primus debueram esse, et alios ad beatitudinem uestram inuitare, huc usque inerti tedio delitui: sed nunc tandem timore et pudore  correptus, his uerbis uos salutare necessarium duxi.« Mox se ipse accusare incipit, et conqueri de male obseruata in suo monasterio disciplina regulari. In fine uero ait: »Consolationis ergo uestre scripta humilitati mee dirigite,« etc. Rescripsit Sancta multum hortando ad emendationem uite. Demum circa finem hec addit: »Ego autem paupercula uideo in te nigerrimum ignem contra nos accensum: sed eius in bona scientia obliuiscere, ne gratia et benedictio ipsius a te recedat tempore officii tui.« Habuit reuera S. Hildegardis difficultates cum abbate S Disibodi circa liberam electionem directorum suorum, ut postmodum uidebimus.

 124. Abbas S. Emmerami Ratisponensis  opem S. Hildegardis pro alio implorat, . Utrum fuerit monachus, an alius, qui mittebatur ad Sanctam, non liquet manifeste; nec inuenio quo successu S. Hildegardis pro ipso laborauerit. Attamen ex huius responso suspicor monachum fuisse grauibus conscientie stimulis et fortasse scrupulis agitatum. Qualiscunque fuerit, Sancta abbatem grauibus uerbis hortatur ad curam gregis sui.

125. Abbas Neuenburgensis magno etiam cum affectu scribit ad S. Hildegardem , dicitque belli timore impeditum se fuisse, quominus ad  ipsam ueniret. Tum preces ipsius studiose flagitat. Rescripsit S. Hildegardis, ipsumque hortata est ad fortitudinem in cura pastorali, recte obseruans belli tempore non abiicienda militi arma ob difficultates exortas. Similia per litteras  petit abbatissa in Elostat, insigne texens Sancte elogium. Breuiter, sed amice admodum rescribit S. Hildegardis, ipsam animans ad laborem pro suis continuandum. Prudentia tamen opus esse in Dei seruitio, recte obseruat. Similiter amicam epistolam  scribit G. prepositus Francofurtensis, cui illa respondit per adhortationem seriam ad mores corrigendos.

126. Epistolas olim editas que huc spectant,  hactenus recensui. Accedunt alie multe apud Martenium tom. II Collect. Ampl. nuper uulgate. Hic scribit  abbas Mulenbrunnensis  petens litteras, »quibus instruatur, confortetur, consoletur corpus ipsius et anima.« Abbas S. Michelis Bambergensis, morti se propinquum credens, preces S. Hildegardis uehementer rogat , et »scripta consolationis.« Utrique sic rescripsit Sancta, ut ad uirtutem hortetur, et instructionem utilem subministret. Abbas S. Eucarii Treuirensis ad Sanctam scribit , preces flagitans et »admonitoria uerba.« Idem rursus litteris aliis  exigit »litteras promissas,« et in fine addit: »Sed et etiam, quod tibi uisum  fuerit de negotio tibi commisso, rescribas.« Ad priorem epistolam S. Hildegardis apta rescripsit ad pascendum gregem monita, uti etiam ad secundam.

127. Abbas Bosonis-uille in Lotharingia, cum ob turbas in cenobio suo ortas infamia laboraret cum monachis, ad S. Hildegardem scribens  flagitat super hoc »aliquod consolationis uerbum,« et preces, quibus reconcilientur »Deo et hominibus.« Rescribens S. Hildegardis, cenobii illius statum exponit, et ad emendationem hortatur. Nicolaus, abbas Halesbrunnensis , insinuans  se solitum S. Hildegardem subinde uisitare, litteras, quibus premoneatur petit, ac preces, quibus a malo eripiatur. Rescribit  Sancta, ipsius intentionem laudans, ipsumque ad laborem adhortans. Addit alia quedam obscuriora. Hanc sequitur epistola  quinque simul abbatum ordinis Cisterciensis, ac diecesis Bisontine, uidelicet Belle-uallis, Cari-loci, Clari-fontis, Charitatis et Bethanie. Hi duo diuersa petunt, Sanctam prius magnifico elogio ornantes. Primum sic exprimunt: »Quatenus aliqua nobis de nostro statu diuinitus uobis reuelari, nobisque insinuare curetis, humillime deposcimus.« Alterum hoc modo: »Sed hec mulier presentium latrix, femina nobilis est, et cuiusdam amantissimi uiri uxor est. Hec deuotione multa uenit ad te humilis et pedestris, cum in equis et multo comitatu possit uenire. Causa autem  hec est aduentus eius. Iam multo tempore sterilis permansit, cum tamen primum pueros generauit; sed illis mortuis, et alios non gignens, dolore uehementi afficiuntur ipsa et maritus eius. Hinc est, quod ad te ancillam et familiarem Christi confugit, habens fiduciam, quod meritis et orationibus tuis obtineas apud Deum, ut possit adhuc fecundari, et benedictum fructum uentris in prolis procreatione exhibere Christo,« etc. Ad primum S. Hildegardis cum laude illorum abbatum egregia reposuit monita et documenta. Ad secundum ita respondit: »Quod uero matronam Dei adiutorio fecundari petitis, hoc in Dei uoluntate et potestate est; quia ipse nouit, ubi prolem concedat, ubi prolem auferat . . . Ego enim, quoniam rogastis, pro  ipsa Deum orabo; sed ipse faciat, quod inde pie et misericorditer fieri disposuit.

128. Abbas Eberburde, extra Germaniam positus, forsan Auerbodiensis in Brabantia, cum huius abbatie nomen Belgicum et Gallicum utcunque cum Eberbude consonet, epistola satis prolixa, et elogiis plena , preces S. Hildegardis postulat. Hec contra hortatur ut gregem suum diligenter pascat, et in se etiam oculos deflectat. Alius abbas , qui frequenter coram egerat cum S. Hildegarde, quam cum antiquis prophetis comparat, petit »uerba consolationis,« quibus »in procellis fluctuantem erigat.« Illa uero per uarias figuras ipsum hortatur ad strenue uigilandum, »antequam, inquit, umbra obitus tui appropinquet.« Prepositus  de Flanheim »tunc Regularium,« ait Trithemius, diecesis Moguntine, ita preces suas S. Hildegardi proponit . »Interim igitur accepta sit uobis, queso, deuotio mea: et, sicut dudum uerbo rogaui, orate pro me ad Dominum, ut uobis reuelet, que circa me sunt,« etc. Monet Sancta ut strenue uigilet, et ouile suum corripiat, hec in fine addens: »O bone miles, nunc surge, quia gratia Dei ad te currit, et in eternum uiues, ita quod uiu ens lapis sis in celesti Ierusalem. Prelatus monachorum in Eluestat conqueritur  de non accepto ad litteras suas responso, et preces S. Hildegardis postulat. Hec uero rescribens, uidetur in illo aliquid scrupuli improbare, illumque  hortari ad sacrificandum, dicens: Tu habes fiduciam cogitando in Filium Dei: sed tamen dubitas cibum illum frangere, quem ipse comedere uis in dictante mente tua« etc.

129. Prelatus in Selboth, in diecesi olim Moguntina, magnis elogiis S. Hildegardem celebrans, non modo preces enixe flagitat : sed etiam hec addit: »nec de hoc ambigo, quin omnem statum meum, et omnia que circa me aguntur, preterita, presentia et futura, per presentes litteras, ipso reuelante, cognoscas. Unde, si ullo modo uilitas paruitatis mee id petere presumit, pedibus sanctitatis tue toto animo et corpore submissus deprecor, ut pro eodem statu meo, siue admonendo de preteritis atque presentibus, siue premonendo et  cautum faciendo de futuris, et uite mee fine, si id contrarium tibi non sit, per scripta tua animam meam letificare ne dedigneris.« Respondit S. Hildegardis ad petita, non tamen ad omnia. Humilitatem uero ipsi maxime necessariam esse insinuat, et hanc addit rationem: »Quia Deus non habitat in illo habitaculo quod in se ipso stare uult, sed amat domum illam que se nescit, et dat illi unguentum optimum.« Prepositus in Herde  ita ad Sanctam scribit: »Quas gratiarum actiones, Domina et Mater sanctissima, uestre condigne referre poterimus pietati, que ad uisitationem nostri monasterii, nec imbecillitatem nimiam corporis uestri attendere uoluistis, nec difficultatem itineris pre nimia cordis uestri dulcedine abhorruistis: et rursum  iterata uisitatione nos letificare studuistis.« Deinde preces flagitat et »rescripta.« Rescribens S. Hildegardis hortatur ut in loco suo stet, ac si petiisset consilium de loco mutando, quod presens fortasse fecerat.

130. Prepositus Augustinianorum Hameliensis in ducatu Brunswicensi, qui S. Hildegardem aliquando inuiserat, diuturna corporis infirmitate fatigatus, preces et scripta Sancte postulat . Et hoc adiicit: »Finem laborum, si licet, Sanctissima, ut remandes, imploro.« Reposuit Sancta instructionem et adhortationem ad corporis infirmitates fortius et constantius tolerandas; sed laborum finem non memorat. Abbas in Wadego  uehementer Sanctam uidere desiderans, uisitationem ipsius flagitat , saltem »scripto et precibus, si nequit presentia corporali.« Misit illa scriptam epistolam, qua hortatur ad cautelam et penitentiam. Sic prepositus in Underestlorf  breui epistola  »auxilium consolationis« a S. Hildegarde petens, responso ipsius monetur ut Deum timeat, in ouibus pascendis fortitudinem adhibeat, et candorem in uerbis. Prepositus Erfordiensis in Thuringia commendat »familiarem« suum , »amore Dei« proficiscentem ad S. Hildegardem, cuius etiam preces flagitat. Rescripsit S. Hildegardis salutaria  monita, inter alia dicens: »Cessa a peccatis tuis, quoniam Deus non uendidit te in perditione, sed requirit te in perdita oue, que reuocata est ad uitam.« Hartmannus prepositus ecclesie metropolitane Moguntine postulat doceri  quid in se Deo displiceat, et quomodo illud emendare possit. Reposuit Sancta monitionem, ut fugeret duplicitatem, et alia quedam uitia, ita finiens: »Nunc autem ora et confide, quod Deus non derelinquat te, et aurora cito ad te procedet in liberatione.«

131. Heldericus, prepositus S. Simeonis Treuirensis, preces S. Hildegardis flagitat , eamque insigni celebrat elogio. Reposuit Sancta hortationem seriam, ad »rubiginem peccatorum abstergendum, antequam umbra mortis superueniat.«  Prepositus in Knethstede, ordinis Premonstratensis in diecesi Coloniensi, multum de Sancta confidens , querit »remedium consolationis,« cupitque doceri, »quo ordine magis placare possit offensam diuine maiestatis.« Rescribens Sancta hortatur ad magnam de Dei ope fiduciam. »Tu etiam, inquit, in ipsum confide, ita quod omnia opera tua ante eum ponere non erubescas, et dic, sicut filius patri suo dicit, cum delinquens corripitur, quod prolis sue in ipso non obliuiscatur.« Prepositus Bonnensis  mirum in Sanctam declarat amorem, quia, ut dicit, ipse probauerat omnia que ante de ipsa per famam audiuerat. Respondens S. Hildegardis, egregiam mittit instructionem, hortans maxime ad mundi contemptum.

 132. Abbatisse quoque complures ad S. Hildegardem recurrerunt, ut preces, consolationem, monita salutaria, aliaque similia ab ipsa impetrarent. Inter has prima occurrit Hadelheidis, abbatissa Ganderheimnensis , in ducatu Brunswicensi, olim Sancte discipula, que suum declarat affectum, preces pro se et pro grege suo petit, uenturam se »expedito tempore« ad Sanctam promittit, »ut ore, inquit, ad os loquamur, manu ad manum, quod bonum est, operemur; sicque antiqua stabilietur societas, quam in nobis confirmet Deus caritas.« Rescribens S. Hildegardis, hortatur, ut uni Deo constanter seruiat. Altera abbatissa loci non nominati preces similiter postulat, et »consolationis litteras .« Hanc Sancta respondens hortatur  ad constantiam, et fiduciam de Deo. Abbatissa in Wethderswinkele  cupit assumi in filiarum S. Hildegardis numerum , petitque ipsius orationes, et »litteras commonitorias, quas, inquit, pro Dei amore libenti animo semper obseruabo.« Huic Sancta sic respondet: »uiuens Lux dicit: Aridum sabulum inutile est, et terra que per aratrum nimis frangitur, rectum fructum non dabit . . . Et sicca terra que saxosa est, germinat spinas atque alias inutiles herbas. Sic incongrua abstinentia, que non habet iustum modum et rectum statum, prosternit carnem hominis, quia non datur ei uiriditas iuste refectionis: unde etiam homo arescit,«  etc. Tota epistola pergit idem argumentum pulchre tractare. Abbatissa de Altena  queritur de non acceptis diu litteris, easque petit. Respondet Sancta per uarias parabolas, quibus hortatur ad fortiter Deo seruiendum.

133. Abbatissa S. Marie Ratisbonensis  sibi multum gratulatur de notitia S. Hildegardis, quam sibi fuisse saluti declarat, imo et meritis ipsius, »in articulum mortis ruentem,« se seruatam insinuat. Sancta uero ipsam hortatur ad patientiam, monetque ut ab ira caueat. Abbatissa in Koufungim  hec ad S. Hildegardem scribit : »Celebre factum est in ore omnium uolumen illud uolans, quod prophete  datum est in escam, in tuo quoque ore . . . . requiescere . . . Discurre autem, festina, excita Ecclesiam, imo principes Ecclesie . . . uirgam enim ab Aquilone super iniquitatem uigilantem te uidisse, et gaudemus et contremiscimus: unde et litteras tuas consolatorias recipere desideramus« etc. Ad hec nichil respondit S. Hildegardis, sed serio monet abbatissam de uita emendanda ante mortem, quam non longe abesse predicit. »In spiritu, inquit, ueraciter tibi dico: animam tuam custodi . . . . Hoc ante diem mortis facito . . .« Abbatissa in Gerbestethde  preces S. Hildegardis flagitat . »Preterea rogo, inquit, ut aliquid mihi de libris uestris transmittatis, omni deuotione semper deseruiendum.« Rescripsit Sancta disserens  de lapsu Adami, et de Incarnatione Christi, qui hominem lapsum reparauit.

134. Abbatissa Montis S. Cyriaci prope Erphordiam  enixe pro se suisque flagitat preces S. Hildegardis. Hec uero predicte abbatisse caritatem non parum laudat, sed in ea requirit mentem magis quietam. »Omnia, inquit, que pro anima tua poscis, implebo. Nunc cessa de inquieta mente, et quietem tibi assume.« Monet etiam, ne corpus nimia abstinentia frangat. Demum in fine hanc dat consolationem: »uideo animam tuam ualde rutilantem in puro homine.« Abbatissa in Lubboldesberge   consolationem afflicta querit; et hanc abunde obtinuit. Nam S. Hildegardis, laudans  ipsam, quod abstineret a peccatis, hec subdit: »Unde uideo te sicut rutilantem fulgorem solis per inspirationem Spiritus sancti, nec omnino exsilium perditionis; sed aspicientem ad solem sicut aquilam per penitentiam, que dulcissima mater est: et ideo Deus ualde amat te.« Abbatissa alia loci non expressi  queritur, multum se affligi et periclitari »tentationibus malorum spirituum.« Reposuit Sancta monitionem egregiam.

135. Abbatissa Bambergensis  cupit »in consortium fraternitatis« a S. Hildegarde recipi, et »commonitoriis litteris« confirmari. Rescribens Sancta ipsam hortatur ad laborandum apud populum, et ad filias suas sub disciplina continendas. Abbatissa ueteris-monasterii Moguntini   ita S. Hildegardem alloquitur: »Si aliquantulum, Domina mea, de infirmitate uestra conualuistis, gaudeo: sin autem, ex animo condoleo.« Preces insuper petit, et litteras. Respondet Sancta: »uoluntas Dei quasi in signo mortis me strauerat, uelut anima mea de hoc seculo suspiraret: sed gratia Dei aliquantulum me in nouo dono nunc erexit.« Addit, Deo gratum esse commiserationis affectum, ipsamque hortatur ad constantiam in Dei seruitio. Abbatissa Nussimensis  multum sollicita, »causam anime« sue se S. Hildegardi permittere scribit , et rescripta petit. Hanc Sancta ad penitentiam hortatur, et ad bona opera, priusquam moriatur, facienda.  Abbatissa Coloniensis  ad S. Hildegardem, quam habere matrem cupiebat, filie instar scribit, ut ab ea consolationem obtineat. Reposuit Sancta instructionem breuem, ut constans esset in bonis. Abbatissa de Didenkirkim  iuxta Bonnam, quam Sancta ante inuiserat, enixe rogat  »commonitoria uerba.« Rescripsit S. Hildegardis instructionem satis prolixam ad recte regendum, et ad mores suos corrigendum.

136. Abbatissa Auturnacensis (apud Trithemium prope Andernach  uaria inquirit de consuetudinibus monasterii S. Hildegardis, quarum quod noue uiderentur, reuerenter rationem petit abbatissa, aliquot etiam Scripture textus obiiciens.  Rescripsit S. Hildegardis epistolam prolixam, in qua rationes reddit de ornatu monialium suarum, et de instituto suo recipiendi solas nobiles, prout ibidem uideri poterit. Abbatissa de Crouchdal [Crudendal]   magno studio flagitat, ut S. Hildegardis indicet, quo modo »pro excessibus« suis Deum placare possit. Rescripsit Sancta longam instructionem, in qua multas uirtutes commendat, maxime caritatem, obedientiam et humilitatem.

137. Sanctimonialis quedam, littera G. nomen suum indicans , olim discipula S. Hildegardis, sed diu ab illa et longe remota, uerisimiliter  quia ad aliquam dignitatem erat promota, suum in Sanctam amorem declarat his uerbis: »Quid scribam uel quid dicam tam unice tamque in Christo dilectissime Matri,« etc. Subiungit spem suam de ea adhuc uidenda, et preces enixe flagitat. Ad hec Hildegardis magna cum laude et consolatione illius uirginis respondet, circa finem sic eam alloquens: »Nunc autem de te gaudeo, quia in te completa sunt, que de te audiui et desideraui, et tu mecum gaude . . .« Et concludens: »Gaude igitur et letare in Deo tuo, quoniam in eternum uiues.« Aliquis anonymus  multum se excusat, et ueniam petit, quod Sanctam diu non uisitasset, ne litteris quidem: et miram ipsius affabilitatem simul exprimit.  Remisit Sancta breuem instructionem, qua hortatur ad mundi contemptum. Monachus quidam Benedictinus  flagitat preces, et »litteras correptionis.« Rescribens S. Hildegardis, desideria ipsius bona laudat, ipsumque instruit, ut sint puriora, ipseque sit fortis.

138. Alius anonymus  preces S. Hildegardis flagitat his uerbis: »Cognosco me peccasse, orate pro me. Non quero terrenum lucrum, non rem transitoriam, sed gratiam Dei mei, et salutem anime mee. Succurrite mihi,« etc. Respondit Sancta hortando ad penitentiam, cuius quinque gradus assignat. Quidam frater  queritur, peccatis se grauatum, et »blasphemie spiritu« circumuallatum. Huic S. Hildegardis instructionem remittit, in  qua dicit: »Unde et homo, qui per scientiam boni et mali se multum peccasse recordatur, cum ad Deum suspirat, denuo per penitentiam in Deo renascitur.« Decanus S. Martini Moguntini, cupiens uidere iterum S. Hildegardem, magno cum affectu  litteras ipsius petit, quibus consolationem obtineat. At illa utilia magis, quam blanda, rescribere solita, serio hortatur ad penitentiam. Alius cuidam congregationi prefectus  se suamque congregationem precibus S. Hildegardis multum commendat. Hec uero rescribens, docet uariis similitudinibus, a quibus in regimine suorum cauere debeat. Monachus quidem Mulenbrunnensis [al. Mulbrunnensis]  petit a S. Hildegarde, ut sibi mittat »aliquid de celesti admonitione. Misit  sit reuera ad ipsum Sancta elegantem instructionem, qua egregie docet, illos, quos preteritorum peccatorum penitet, et qui se emendare student, benigne recipi a celesti Patre familias, non uero tediosos, qui contra superiores suos obmurmurare uolunt magis quam se emendare.

139. Monachus Ebrensis, ordinis Cisterciensis, humillimis litteris  orationes et uerba consolationis a S. Hildegarde petens, responsum accepit, cuius hoc est initium: »uideo quod Deus faciem suam a te non abscondit, sed cum flagellis suis te constringit, sicut ipsi placet. Item in animam tuam, et in gaudium corporis magnum lumen consolationis Dei uenturum uideo, cum ipse uoluerit.«  Addit alia similia; sed monet ut quedam inutilia fugiat. Monachus quidam et presbyter  multum sibi gratulatur, quod beneuole a S. Hildegarde fuisset exceptus, petitque sequentia: »De ceteris, inquit, que uobiscum secretius contuli, cum opportunum fuerit, scriptis me certificare curabitis.« Rescribit Sancta pulchram parabolam de tribus mulieribus, quam lector inueniet in hac epistola.



§ X. Epistole quedam S. Hildegardis ad Philippum abbatem Parcensem, et huius ad ipsam ex ms.: gesta cum S. Gerlaco: alie epistole serius ad Sanctam date cum responsis eiusdem.

140-145. Ioannes Masius, abbas Parcensis, ordinis  Premonstratensis, prope Louanium, anno 1641 ad Bollandum transmisit tres epistolas S. Hildegardis ad Philippum abbatem Parcensem, et unam Philippi ad Hildegardem, quam aliquando inuiserat. Cum autem duo abbates Parcenses contemporanei fuerint S. Hildegardi, qui ambo Philippi nomen habuerunt, merito dubitarem utrum primus an secundus fuerit Philippus qui illud litterarum commercium cum Sancta habuit, nisi epistolis addita esset hec adnotatio: »Fuit iste Philippus secundus abbas Parcensis ab anno Christi 1142 usque ad annum 1165, uir non tantum multum pius, sed et doctus. Unde plurimos libros suo tempore in pergameno exscribi curauit, qui adhuc modo exstant.«  Inter hos numerantur uisiones S. Hildegardis. Fuit ille Philippus primus, sed inter abbates secundus, cui post breue alterius regimen Philippus II successit, ut hic eque ac primus a S. Hildegarde litteras accipere potuerit. De epistolis porro huc missis tale testimonium dedit ipse Masius: »Copie supra positarum epistolarum R. D. Philippi abbatis Parcensis ad S. Hildegardem, et S. Hildegardis ad ipsum R. D. Philippum, sunt extracte et exscripte ex antiquissimo codice bibliothece nostre Parcensis, et de uerbo ad uerbum cum originalibus conueniunt. Quod testor hac X Octob. 1641. IOANNES MASIUS abbas Parcensis.« 

 146. Cum autem uersemur in Belgio, lubet hoc loco referre quid S. Hildegardi intercesserit commercii cum S. Gerlaco eremita, qui ipsius tempore uitam ualde austeram duxit in ducatu Limburgensi, duobus fere milliaribus Belgicis a ciuitate Traiectensi, et in hodierna diecesi Ruremundensi, ubi modo est cenobium uirginum ordinis Premonstratensis, Sanctus Gerlacus dictum. Auctor uite S. Gerlaci, date ad 5 Ianuarii, cap. 8, ad propositum nostrum scribit sequentia: »Erat eo tempore in partibus Maguntie uirgo quedam sanctissima, Hildegardis nomine, famosissima illa prophetissa Noui Testamenti, cum qua familiariter locutus est Deus, et ostendit ei secreta celestia. Hec per manum sancte memorie domini Henrici Maguntinensis  archiepiscopi sacro uelamine Domino consecrata, cum nullis litteris, nisi tantum Psalmis Dauidicis esset erudita, per Spiritum sanctum edocta, de diuinis oraculis et sacramentis sibi reuelatis grandia edidit uolumina . . . . Hec per multa temporum curricula doctrine salutaris lampade sanctam Ecclesiam illuminauit, epistolis ad diuersas personas missis corroborauit, et claris miraculis illustrauit.

147. »Hec igitur Christi sponsa, dum Regem et Dominum dominantium sedentem in throno more solito in uera uideret uisione, et assistentium ei sanctorum distinctos ordines et choros lustrando circuiret, inter confessorum splendidissimum chorum  sedem conspexit lucidissimam, inestimabili decore circumdatam, et mirifice adornatam. Et uidens, uehementer super hoc admirata, didicit diuino edocta oraculo, hanc gloriam et honorem sancto preparatam esse Gerlaco, qui S. Seruatium quotidiana peregrinatione frequentaret in Traiecto. Hac reuelatione uirgo Domini de meritis B. Gerlaci certificata, tota in eius sacrum amorem succensa flagrauit; et in signum perpetue, quam cum eo quandoque perceptura erat, societatis et felicitatis, coronam, qua in die consecrationis sue ab episcopo coronata est, ei transmisit: que huius rei testis, deuote nunc usque in ecclesia nostra conseruatur.« Hec auctor anonymus quidem, sed S. Gerlaco et magis Hildegardi suppar, cum cap. 16 narrat se  egisse cum aliquo sene qui S. Gerlacum uiuentem cognouerat.

148. Supersunt alique illustrium uirorum epistole, necdum memorate, quas in hunc locum distuli, quia date sunt posterioribus S. Hildegardis annis, ut ex his perspiciat studiosus lector insignem sanctitatis et sapientie celestis famam, qua circa annum 1148 Sancta inclarescere cepit, usque ad obitum eius continuatam esse. Rudolfus, alias Rodulfus episcopus Leodiensis ab anno 1168 usque ad 1191, ad S. Hildegardem scribit , »in maxima mentis et corporis fluctuatione constitutus,« quia, ut fatetur, et alii scriptores consentiunt, »innumeris malis« Deum offenderat. Petit autem preces et rescripta Sancte »ad excitandam somnolentiam,« in  qua erat, et »ut uel ultimam eterne quietis sortiretur mansionem.« Rescripsit S. Hildegardis, hortando ad uitam bonam, et ad curam animarum, finitque epistolam his uerbis: »Deus te protegat, et animam tuam de eterna pena liberet.«

149. Godefridus episcopus Ultraiectinus  suum erga S. Hildegardem affectum declarat his uerbis: »Soror carissima, ex quo primo te cepi in Christi caritate diligere, nunquam memoria tua, super mel et fauum dulcis, in animo meo potuit excidere,« etc. Reposuit S. Hildegardis adhortationem seriam et satis claram.

150. Episcopus Pragensis, cuius nomen littera H innuitur, ad sanctam etiam scripsit . Fuerit  fortasse Henricus qui episcopatum Pragensem adeptus certe non est, nisi sub finem uite S. Hildegardis: nam huic nullus alius Pragensium episcopus conuixit cum illo nominis initio. Quisquis fuerit, ad Sanctam scribit postulans, ut orationibus suis subueniat, et »bona consilia« porrigat. Remisit S. Hildegardis monitionem seriam, qua hortatur ad maiorem in uirtute constantiam, cum in prosperis tum in aduersis.

151. Arnoldus I, ab anno circiter 1170 archiepiscopus Treuirensis, suum erga S. Hildegardem affectum per litteras  gratiose declarat, testaturque ad episcopatum se promotum esse contra uoluntatem suam. Hac igitur de re Sanctam  consulit. Rogat etiam de energumena in Monte S. Ruperti liberata, de qua postmodum agam. Nunc uero quid ad alia responderit Sancta, audiamus. Orditur illa hoc modo: »Tu arbor es a Deo constitutus, quemadmodum Paulus dicit: Omnis potestas a Deo est ; quia secundum summum Magistrum per inuocationem nominis sui omnis potestas nominata est.« Deinde incipit salutaria dare documenta, serioque monet, ut caueat a superbia, a cupiditate diuitiarum, ab iniustitia, a uanitate, ac ut uirtutes amplectatur statui suo congruas.

152. Philippus, archiepiscopus Coloniensis,  Sanctam Hildegardem per litteras laudat ut »perfusam diuini carismatis munere,« et »in  celo conuersantem;« petitque »ex occulto Dei« inquirat, sibique »commonitoria uerba, prout Deus . . . donauerit,« transmittat. Paruit S. Hildegardis, misitque adhortationem satis claram.

153. Philippus Alsatius, Flandrie comes, ad S. Hildegardem hec scribit : »uestra nouerit Sanctitas, me paratum esse ad faciendum, quidquid scirem uobis placere, . . . cum ego tamen multo libentius ad uos uenissem, et uobis locutus fuissem . . . . sed . . . ad hec uacare non poteram. Instat enim iam tempus, quo aggredi debeam iter Hierosolymitanum, . . . super quo consilium uestrum mihi intimare dignemini per litteras uestras.« Postulat insuper preces S. Hildegardis, consiliumque, utrum manere potius debeat in Terra Sancta, an post expeditionem  susceptam reuerti ad suos. Rescripsit Sancta ad comitem instructionem qua ipsum maxime hortatur ad iustitiam.



§ XI. Sancta monasterium suum omni onere liberat: energumena ibi liberata: ob sepulturam cuiusdam olim excommunicati Sancte ecclesia interdicto subiecta.

154. Acta num. 9 et 10 testantur S. Hildegardem, Deo iubente, effecisse ut monasterium suum in Monte S. Ruperti careret omni onere, et ut nullum ius pro re temporali in illud haberet abbatia S. Disibodi; pro directione uero secundum Regulam S. Benedicti non aliter dicte abbatie subesset, quam quod religiose uirgines ex illa abbatia directores et prepositos suos libera  electione assumerent. De hisce S. Hildegardis in opusculo ad congregationem sororum suarum, post epistolas impresso, sic loquitur: »O filie, que uestigia Christi in amore castitatis subsecute estis, et que me pauperculam in humilitate subiectionis propter supernam exaltationem uobis in matrem elegistis, non ex me, sed ex diuina ostensione per materna uiscera uobis dico: Locum istum, uidelicet locum requietionis reliquiarum beati Roberti confessoris, ad cuius patrocinium confugistis, inueni in euidentibus miraculis per uoluntatem Dei in sacrificium laudis, et in permissione magistrorum meorum ad ipsum perueni, et eum mihi et omnibus me subsequentibus cum diuino adiutorio libere attraxi«  Hec initio fundationis facta sunt, probante et confirmante Henrico archiepiscopo Moguntino. Nam ab hoc fundationem confirmatam testatur uita, num. 10.

155-156. Quod uero adiungit ibi biographus, ab Arnoldo etiam archiepiscopo, qui anno 1153 Henrico successit, omnia fuisse confirmata, factum existimo, postquam abbas S. Disibodi aliquid iuris attribuere sibi uoluerat in bona monasterii S. Ruperti. Nam tunc S. Hildegardis, iubente et per morbum cogente Deo, fecit ea que pergit narrare loco supra laudato: »Postea autem per admonitionem Dei ad Montem B. Disibodi, a quo per licentiam secesseram, perrexi;« etc. Hec facta sunt, ut iam dixi, tempore Arnoldi archiepiscopi Moguntini, qui prefuit ab  anno 1153 usque ad 1160. Porro uidetur S. Hildegardis, quando hec scribebat, in spiritu preuidisse dissensiones in monasterio suo orituras. Nam satis insinuat, post obitum suum fore, ut non eodem modo floreret, solliciteque monet filias suas, ut a discordiis caueant. uerba Sancte subiungo: »Sed o quam magnum planctum he filie mee post obitum Matris sue habebunt, quoniam uerba eiusdem Matris sue amplius non sugent; et sic in gemitu et luctu per plurima tempora cum lacrymis dicent: Heu, heu!« etc.

157-158. Non inuenio ullam deinde difficultatem S. Hildegardi creatam fuisse de possessione libera bonorum temporalium. uerum abbas S. Disibodi, siue Helingerus iste fuerit, siue Helingeri successor,  quod edicere nequeo, difficultatem mouit, contra liberam electionem prepositi seu directoris. Scripsit ea de re S. Hildegardis ad Alexandrum III papam , durante adhuc schismate, ita ut controuersia illa certo figenda sit inter annum 1159, quo Alexander III electus, et schisma inchoatum, ac inter annum 1177, quo Fredericus imperator cum suis Alexandro se subiecit, et schisma finiuit. Existimo tamen rem contigisse aut post annum 1170, aut non diu ante illum annum, cum quod S. Hildegardis in epistola sua dicat, Ecclesiam diu schismate laborasse, tum quod in scripto mox memorato, quod composuit, dum septuaginta erat annorum, id est circa annum 1168, nullam de illa controuersia faciat mentionem. His breuiter de tempore obseruatis,  audiamus controuersiam ipsam ex epistola S. Hildegardis ad Alexandrum III, quem alloquitur hoc modo: »Nunc, o mitissime Pater . . . , in magna tristitia sumus, eo quod abbas de Monte S. Disibodi et fratres eius priuilegiis et electioni nostre contradicunt, quam semper habuimus . . . Unde, domine mi, propter Dominum adiuua nos, ut uel electionem nostram obtineamus, uel alios, ubi possimus, qui nos secundum Deum et utilitatem nostram procurent, libere queramus et accipiamus,« etc. Obtinuit Sancta quod cupiebat. Alexander tamen ad ipsam non rescripsit, sed ad Wezelinum prepositum S. Andree Coloniensis . uerisimile est abbatem S. Disibodi maluisse consentire  electioni iam facte, quam permittere ut prepositus ex alio cenobio eligeretur.

159. Porro occasione epistole S. Hildegardis ad Alexandrum obseruo Sanctam in schismate adhesisse Alexandro legitimo pontifici, etiamsi archiepiscopatus Moguntinus tunc occupatus esset a Christiano, qui antipape et Frederico imperatori adherebat, sed deinde Alexandro se submisit. De legitimo autem Alexandri pontificatu mentem suam in ipso epistole initio sic declarat Sancta: »O summa et gloriosa persona, qua primum constituta es per uerbum Dei.« Eumdem deinde hortatur ut facilem se prebeat in uenia schismaticis concedenda, si peniteant. Hec epistola, opinor, occasionem erroris prebuit Trithemio, qui in Chronico Hirsaugiensi,  ad annum 1150, Alexandrum III ponit inter illos qui ad S. Hildegardem scripserunt, nisi Alexander reuera ad ipsam scripserit, et epistola non sit edita.

160. uita lib. III, cap. II, longam refert historiam de quadam muliere nobili que multis annis a demone fuerat obsessa, ductaque ad uaria loca sanctorum celebrata patrocinio, nec tamen malo illo liberata, antequam uenit ad monasterium S. Hildegardis, ubi demon mulierem tandem reliquit. Contigit hec liberatio circa annum 1170, ut colligo ex epistola Arnoldi archiepiscopi Treuirensis , num. 151 memorata. Nam scripsit Arnoldus ad Sanctam, quando non diu electus erat archiepiscopus , et de liberatione illius energumene, tanquam de re recenti Sanctam interrogat his uerbis: »Et scimus quod Deus in loco sancto suo apud uos salutem operatus, obsessam misericorditer liberando, uisitauerit plebem suam. Unde, ut modum liberationis obsesse nobis rescribatis, . . . attentissime rogamus.« Ad hec S. Hildegardis ita respondit: »In illa autem que obsessa fuit, multa mirabilia uidimus, que modo per scripta proferre non possumus: sed cognouimus, quod diabolicus afflatus de die in diem usque ad recessum suum defecit: et eadem mulier a fatigatione diaboli liberata est: et etiam infirmitate, quam ante in se non cognouit, tunc occupata est. Sed nunc uires tam corporis quam anime plena  sanitate recepit.«

161. Mulier illa uidetur fuisse Coloniensis, dictaque Sigewize. Certe decanus ecclesie Coloniensis Sanctorum Apostolorum ipsam optime nouerat, et pro filia habebat, ut discimus ex ipsius ad S. Hildegardem epistola , in qua hec scribit: »Ex die qua nobis innotuit, quod sororem, imo filiam nostram specialem, dominam Sigewizen, in uestre Beatitudinis consortium collegistis, non solum nos, imo uniuersa Coloniensium ciuitas, nutu Dei ad pietatis amorem succensa est. Inde est, quod iam manifeste per omnes terminos terre nostre a cunctis proclamatur: Ecce odor dominarum de S. Roberto, sicut odor agri pleni, cui benedixit Dominus. Benedicte itaque sitis a Domino,« etc.

 162. Humillime respondit Sancta, multorum simul bonis operibus eiectionem demonis attribuens, et sic ordiens: »Deus opus suum fecit, sed illud uno modo non constituit.« Deinde docet Deum uaria uariorum bona opera ad unum finem dirigere. Hec leta sane erant; sed modo alia referam que non potuerunt non grauissimum Sancte dolorem creare.

163. Tempore schismatis duo erant de archiepiscopatu Moguntino contendentes, alter nimirum legitimus, et adherens Alexandro III pape, erat Conradus; alter uero Christianus per Fredericum imperatorem intrusus, qui tamen archiepiscopatum postea retinuit, nam anno 1177, quando pax  inita est inter Alexandrum et Fredericum, cedente Conrado, Christianus ab Alexandro papa confirmatus est, ita ut ab eo tempore legitimus fuerit archiepiscopus Moguntinus, et cum Alexandro III coniunctissimus. Mansit autem Christianus in Italia aliquot annis post pacem initam, et interfuit concilio Lateranensi, quod inchoatum est anno 1179, die 2 Martii. Ante illud concilium, uerisimiliter anno 1178, iuuenis aliquis, qui antea fuerat excommunicatus, sed dudum absolutus, in cemeterio S. Hildegardis fuit sepultus. Hac de causa prelati Moguntini, qui pro absente archiepiscopo ecclesiam illam administrabant, mandatum miserunt S. Hildegardi ut corpus illud iuberet exhumari, uel abstinere a diuinis in ecclesia sua celebrandis. Quomodo  mandatum illud exceperit Sancta, exponit in scripto, inter epistolas edito , quod hunc habet titulum: »Ad prelatos Moguntinenses propter diuina per illos interdicta.« Illud scriptum sic inchoatur: »In uisione que anime mee, antequam nata procederem, a Deo opifice infixa est, coacta sum ad scribendum ista, pro ligatura, qua a magistris nostris alligate sumus propter quemdam mortuum, conductu sacerdotii sui apud nos sine calumnia sepultum.

164. »Quem post paucos sepelitionis sue dies cum eumdem magistri nostri nos a cemeterio nostro eiicere iussissent, ex hoc non minimo terrore correpta, ad uerum Lumen, ut solita, aspexi, et uigilantibus oculis in anima mea uidi, quod, si iuxta  preceptum ipsorum corpus eiusdem mortui efferretur, eiectio illa in modum magne nigredinis ingens periculum loco nostro minaretur, et in similitudine atre nubis, que ante tempestates et tonitrua apparere solet, nos circumuallaret. Unde corpus eiusdem defuncti, utpote confessi, inuncti, et communicati, et sine contradictione sepulti, nec efferre presumimus, nec consilio seu precepto istud suadentium uel iubentium acquieuimus, non consilium proborum hominum, aut prelatorum nostrorum omnino paruipendentes: sed ne Sacramentis Christi, quibus ille uiuens adhuc munitus fuerat, iniuriam seuitate feminea facere uideremur.« In examine de miraculis, infra dando, num. 6, dicitur ille iniuste fuisse excommunicatus, ut suspicio oriatur, excommunicatum  fuisse tempore schismatis, et fortasse quia defendebat partes Alexandri III, legitimi pontificis. Additur ibidem de S. Hildegarde, quando eiiciendus erat ille sepultus: »Ipsa tumulum eius baculo suo signo crucis signauit, et sic sepulcrum eiusdem adhuc non poterat inueniri.«

165. Redeo ad scriptum S. Hildegardis, que pergit hoc modo: »Sed ne ex toto inobedientes existeremus, a diuinarum laudum canticis hactenus secundum eorum interdictum cessauimus, et a participatione Dominici Corporis  abstinuimus. Super quo dum magna amaritudine tam ego quam omnes sorores mee affligeremur, et ingenti  tristitia detineremur, magno tandem pondere compressa, uerba ista in uisione audiui: »Propter uerba humana, sacramenta indumenti [i. e. corporis] uerbi mei, quod salus uestra est, et quod in uirginea natura ex Maria uirgine natum est, dimittere uobis non expedit: sed inde uobis a prelatis uestris, qui uos ligauerunt, licentia querenda est.« Huius mandati ratio additur. Tum uero subiungit Sancta: »In eadem quoque uisione audiui quoniam in hoc culpabilis essem, quod cum omni humilitate et deuotione ad presentiam magistrorum meorum non uenissem, ut ab eis licentiam communicandi quererem, maxime cum susceptione illius mortui culpa non teneremur, qui omni Christiana rectitudine munitus a sacerdote suo, cum tota Pingensi processione  sine contradictione cuiusquam sepultus esset. Et ita hec uobis dominis et prelatis nuntianda, mihi diuinitus imposita sunt. Aspexi etiam aliquid super hoc, quod uobis obediendo hactenus a cantu diuini officii cessantes, illud tantummodo legentes remisse celebramus, et audiui uocem a uiuente Luce procedentem de diuersis generibus laudum, de quibus Dauid in Psalmis dicit: Laudate eum in sono tube,« etc. Pergit hic multa proferre de cantu sacro, quem diabolo exosum affirmat.

166. Deinde uero ad prelatos Moguntinos hanc dirigit monitionem: »Quapropter summa uigilantia uobis et omnibus prelatis satagendum est, et antequam os alicuius ecclesie laudes Deo canentium  per sententiam claudatis, uel eam a tractandis uel percipiendis sacramentis suspendatis, causas, pro quibus hoc faciendum sit, diligentissime prius discutiendo uentiletis. Et studendum uobis, ut ad hoc idem zelo iustitie Dei, non indignatione uel iniusto motu animi, seu desiderio ultionis trahamini: et cauendum semper, ne in iudiciis uestris circumueniamini a Satana, qui hominem a celesti harmonia, et a deliciis paradisi extraxit. Pensate itaque, quoniam, sicut corpus Iesu Christi de Spiritu sancto ex integritate uirginis Marie natum est, sic etiam canticum laudum secundum celestem harmoniam per Spiritum sanctum in Ecclesia radicatum. Corpus uero indumentum est anime, que uiuam uocem  habet; ideoque decet, ut corpus cum anima per uocem Deo laudes decantet . . . Qui ergo Ecclesie in canticis laudum Dei sine pondere certe rationis silentium imponunt, consortio angelicarum laudum in celo carebunt, qui [forte quia] Deum in terris decore sue laudis iniuste spoliauerunt, nisi per ueram penitentiam et humilem satisfactionem emendauerint. Qui ergo celi claues tenent, districte caueant, ne eis et claudenda aperiant, et aperienda claudant, quia iudicium durissimum in his, qui presunt, fiet; nisi, ut ait Apostolus, presint in sollicitudine,« etc. Plura non addo ex illo scripto, quod longissime productum est, quia nichil fere preterea habet quod pertineat ad hanc controuersiam, imo cum omnia deinde sint moralia, suspicor non  unum esse Sancte opusculum, sed multa uariis occasionibus ad Moguntinos scripta in fine huic addita fuisse.

167-168. Hoc S. Hildegardis scriptum tale est, ut administratores Ecclesie Moguntine non uideantur sine insigni duritia negare potuisse quod petebat. Etenim non solum uenit Moguntiam, ut laudatum scriptum offerret, sed etiam probare uoluit sepultum in cemeterio suo dudum ante mortem fuisse absolutum. uel sic tamen, non nisi interposita auctoritate archiepiscopi Coloniensis ad tempus obtinere potuit quod cupiebat, ac deinde in easdem reducta fuit angustias Hec omnia habemus ex litteris S. Hildegardis ad Christianum archiepiscopum in Italia degentem anno 1179 datis . Ab eodem  ante illam controuersam humanissimas acceperat litteras , hoc modo a Christiano conclusas: »Nos autem uobis in omnibus necessitatibus uestris adesse, ac in omnibus prodesse, prout Deus donauerit, pro certo sciatis.« In iisdem Sanctam ante sic alloquitur: »Et quia diuino Spiritu te inspiratam cognoscimus, exhortatoria uerba tua desideramus« etc. Ad hec quoque responderat S. Hildegardis per egregiam adhortationem ad curam pastoralem, docens episcopi esse gregem suum pascere.

169-171. Attamen, siue Moguntini administratores nimis exacerbati fuerint in S. Hildegardem, quod ipsa tempore schismatis se satis declarasset pro Alexandro III, siue nimis egre tulissent quod non statim obediuisset precepto de exhumando homine  excommunicato, Christianus archiepiscopus renouauit interdictum, instigantibus procul dubio uicariis Moguntinis. Nam S. Hildegardis in epistola prius laudata: »Cum autem, inquit, dulcissime domine, fiduciam maximam de tua misericordia haberemus, per eosdem prelatos nostros post reuersionem suam a Roma e synodo litteras tuas diuinorum interdictorias accepimus; quas, ut paterne pietati tue confido, nunquam misisses, si ueritatem huius rei agnouisses.« etc. In hac eadem epistola S. Hildegardis orditur a gratiarum actione de litteris gratiosis quas antea a Christiano acceperat; indeque fiduciam sibi ortam dicit ad causam ipsi exponendam. S. Hildegardis epistolam hanc si quis recte consideret, non minus fortem  reperiet quam humilem et supplicem. Non possum sane non admirari tam duriter actum fuisse cum Sancta, presertim postquam absolutio excommunicati abunde uidetur probata fuisse, curante archiepiscopo Coloniensi. Ut autem magis etiam miretur studiosus lector, Christiani archiepiscopi responsum adeat necesse est . Christianus archiepiscopus, uir multis nature dotibus ornatus, sed miles potius fuit quam episcopus. Inuaserat ille archiepiscopatum Moguntinum tempore schismatis, expulso Conrado legitimo archiepiscopo, anno 1165. Ab eo tempore semper aut rebus bellicis aut politicis occupatus fuit, non ducis tantum, sed et militis subinde officium exercens. Inita anno 1177  pace inter Alexandrum papam et Fredericum imperatorem, hortante frustra S. Hildegarde, ut Christianus ad Ecclesiam suam ueniret, mansit tamen in Italia, rebus plerumque bellicis occupatus, et illo ipso anno, quo datam epistolam scripsit ad Hildegardem, cum clade suorum captus est, et biennio in carcere detentus, ac demum anno 1183 in castris defunctus. Hec fusius relata uideri possunt in Moguntiacis Serarii actis, et Francofurti impressis anno 1722, tom. I, pag. 569. Si miles ille episcopus tanti faciebat »statuta sanctorum Patrum non euitanda,« poterat ea tanto rectius sibi occinere, quanto euidentius, ut fatebatur, innocentiam Sancte perpendere ualebat.



§ XII. uaria S. Hildegardis itinera, et loca ubi fuit exposita. Fundat cenobium Eibingense.


172. Non litteris tantum scriptis S. Hildegardis Christi fideles, religiosos maxime et clericos, ad pietatem instituere conata est, sed uiua etiam uoce accedentes ad se erudiebat. Horum autem ingentem fuisse multitudinem testatur uita, num. 19, ubi auctor ait, »ex omni tripartita Gallia atque Germania confluxisse ad eam undique utriusque sexus populorum examina.« Hominum non uulgaris note, qui ex longinquis Germanie, Gallie et Belgii partibus ad Sanctam profecti fuerunt, uaria in recensendis epistolis se nobis obtulerunt exempla. uidimus insuper S. Hildegardem in uariis locis fuisse, et ubique dedisse monita salutaria. De  hisce uita num. 44 sic habet: »Inter hec etiam illud de ipsa est notabile quod Coliam, Treuirim, Metim, Herbipolim, Babenberg, Spiritu diuino non modo acta, sed coacta, ueniens, clero et populo, que Deus uoluit, annuntiauit: et in monte Sancti Disibodi, Siberg, Eberbach, Hirsaugia, Swifelden, Mulenbrunnen, Rudenkyrchen, Kitzingen, Crutendal, Herde, Werde, Andernacho, in Monte S. Marie, in Elsim et Winkelo, que ad utilitatem animarum pertinebant, iuxta ea que ei Deus reuelauerat, manifestauit.« Loca hic nominata, et alia aliunde addenda ostendunt Sanctam itinera instituisse satis longa ad uarias Germanie partes, ita ut procul dubio multum temporis itineribus illis insumplum fuerit.

 173. At dubitari potest utrum S. Hildegardis eodem tempore consequenter tot ciuitates aliaque loca adiuerit, an diuersis temporibus, modo proficiscendo uersus unam partem, modo uersus aliam. Secundum mihi apparet uerisimilius, imo satis etiam certum est, aliquas excursiones S. Hildegardis non posse coniungi cum itinere Coloniensi et Treuirensi. Etenim ex epistola Frederici imperatoris, num. 53 memorata , habemus Sanctam certe ante annum 1159, et uerisimiliter ante annum 1155 fuisse Ingelhemii cum Frederico, et ibidem nonnulla ipsi predixisse, que impleta erant ante 1159. Eodem forsan tempore, quo fuerat Ingelhemii, Sancta profecta est in Franconiam. Nam ibi fuerat, antequam  ad ipsam scribebat abbas Ebracensis, de cuius epistola egi num. 65. Manricus autem in Annalibus Cisterciensibus, ad annum 1155, num. 4, existimat epistolam Adami abbatis Ebracensis scriptam esse circa dictum annum, idque admodum uerisimile est; et non longe a uero abesse potest, cum obitus Adami abbatis figatur anno 1161. Quare uidetur Sancta in Franconia fuisse inter annum 1150 et 1160, et consequenter credibile est ipsam eo tempore fuisse Herbipoli, et Bambergam, que antiquo nomine Babenberg in uita uocatur, usque peruenisse. In eodem etiam itinere uiserit cenobium monialium Benedictinarum Kitzengense, quod paucis milliaribus supra Herbipolim ad Menum erat situm, sed postea ab hereticis destructum est, ut docet  Ignatius Gropp in Collectione rerum Wirceburgensium, dissert. 6, num. 8, ubi addit monasterium illud modo inhabitari ab Ursulinis. De epistola abbatisse Kitzingensis ad Sanctam  egi num. 83.

174. Alio uerisimiliter itinere excurrit S. Hildegardis ad partes Germanie Inferioris, et Coloniam usque peruenit. Fuit autem Colonie quando Philippus, qui anno 1167 aut 1268 factus est archiepiscopus, illius Ecclesie erat decanus. uidetur igitur iter figendum inter annum 1160 et 1167, nam etiam innuit num. 92 Ecclesiam iam aliquo tempore diuisam fuisse, schismate, opinor, quod anno 1159 exortum est, antequam Coloniensibus prediceret ea que num. 90 et seqq. uideri possunt. In eodem itinere inuiserit procul dubio cenobium Sigebergense  instituti Benedictini, quod in diecesi Coloniensi ultra Rhenum ad Sigam amnem situm est, non longe a Bonna oppido. In uita quidem Siberg scribitur; sed leuiuscula illa nominis mutatio scrupulum mouere non debet, presertim cum alias frequenter Sigberg et etiam Siberg uocetur. Sigebergenses affectu speciali, tanquam matrem prosequebantur S. Hildegardem, ut patet ex ipsorum epistola , de qua egi num. 105. In diecesi etiam Coloniensi est Werde, abbatia ordinis Benedictini, Latine Werthina, Werdena aut Werda, quam S. Hildegardis legitur inuisisse. Multo longius itaque progressa est: nam Werthina est ad confinia comitatus Marchie, et ad Ruram flumen sita. Attamen et aliud fuit cenobium in diecesi Coloniensi  Werda dictum, situmque ad Rhenum duobus aut tribus milliaribus infra Dusseldorpium, ubi modo oppidum uulgo Keisersweert, siue Cesaris Werda nominatum. Alterutrum certo uisitauerit Sancta. Ad oppositam plane partem diecesis Coloniensis, et in limite fere Treuirensis ad Rhenum, est Andernachum, alias Antenacum dictum, ubi etiam in illo itinere fuit S. Hildegardis. Prope Antenacum erat cenobium feminarum, cuius abbatissa ad Sanctam scripsit, ut uidimus num. 136. Tale quoque cenobium erat in Didenkirchen iuxta Bonnam; nam abbatissa in Didenkirchen scripsit ad S. Hildegardem , ut dictum est num. 135. Quantum uero presentie ipsius Sancte ibidem placuisset,  liquet ex laudata epistola. Abbatissa enim  monita flagitans, hac utitur ratione: »Me etenim ex his corroborari, dum presens aderatis, opportuno tempore proposuistis.« Ex hac porro epistola, uti et ex aliis quibusdam, certo habemus, plura monasteria fuisse uisitata a Sancta quam que exprimuntur in uita. An etiam plura ex memoratis in uita spectent ad diecesim Coloniensem, aut ad hanc S. Hildegardis excursionem, edicere nequeo, cum aliquorum situm non satis certo inueniam.

175. Treuiris fuisse S. Hildegardem in diebus Peutecostes, nouimus ex epistola cleri Treuirensis ad Sanctam , num. 93 laudata. At de anno quo ibi fuit nichil certi reperio. Browerus quidem  in Annalibus Treuirensibus, aliique ipsum secuti, existimant S. Hildegardem anno 1160 uenisse Treuiros: sed nullam aut rationem aut coniecturam illius epoche assignat. Quapropter mihi annus est incertus, et eque incertum utrum ante an post iter Coloniense Treuiros uenerit Sancta. uerumtamen, cum in fine epistole ad Colonienses Sancta dicat: »Per duos annos ualde fatigata sum, ut coram magistris et doctoribus ac ceteris sapientibus in quibusdam maioribus locis, ubi mansio illorum est, uiuente uoce ista proferrem;« cum his, inquam, duorum fere annorum itinera insinuet, suspicor intra biennium et Coloniam et Treuiros uenisse Sanctam, et ad alia loca, ita ut duorum annorum spatio frequenter fuerit in itinere, licet  subinde ad monasterium suum redire potuerit. uerum, quidquid sit de tempore, id certum est, S. Hildegardem Treuirensibus eque ac Coloniensibus multa tam mala quam bona predixisse. Quod autem credit Browerus, illa fuisse impleta in schismate quo anno 118 per septennium diuisa est Ecclesia Treuirensis, nequaquam admittendum uidetur, nisi de malis cito uenturis, que modica tantum futura dixerat. Nam precipua mala et bona que predicebat diu post superuentura, ipsa clare satis insinuat. Porro Treuiris Metas proficisci potuit S. Hildegardis. Certe ipsam Metis fuisse uita testatur; sed non inuenio quid ibi nominatim egerit.

 176. Inter maiores ciuitates ad quas S. Hildegardis profecta est, Trithemius in Chronico Hirsaugiensi ad annum 1160 ponit etiam Moguntiam, de qua tacet uita. Non dubito quin fuerit aliquando Moguntie, cum illam in itinere pertransire potuerit; an uero ibi quoque ea manifestauerit que in aliis ciuitatibus, ob silentium biographi, minus est certum. Certius est ipsam in uariis Moguntine diecesis monasteriis fuisse, uariaque sibi a Deo reuelata ibidem manifestasse. Hac de causa fuit in Monte S. Disibodi, ubi erat educata. Quantum uero ibi emendationis fructum suis monitis produxerit, iam dictum est ex epistola abbatis num. 112 . In eadem diecesi est Euerbach, ut in uita scribitur, alias Eberbach, abbatia Cisterciensis,  iam sepius memorata, sitaque in Rhingauia. Hanc et facile, utpote non longe distantem, adire poterat Sancta, et cum fructu sua enuntiare, cum monachi Eberbacenses monita ipsius maximi facerent, ut liquet ex ipsorum epistola num. 108 commemorata . Tertium cenobium diecesis Moguntine, quod adiuisse S. Hildegardis dicitur, in uita est Rudenkyrchen, alias Rodenkirchen, quasi Rubia Ecclesia. Erat abbatia ordinis Premonstratensis, et diecesis Moguntine, ut clarum fit ex aliquot epistolis pontificiis apud Martenium tom. Iu Collect. Ampl., col. 468 et seqq.: nam he inscribuntur episcopis Wormatiensis et Spirensi, »et dilecto filio abbati monasterii in Rodenkirchen, Premonstratensis ordinis, Moguntine diecesis.«  Hoc iam obseruatum erat in Gallia Christiana, tom. u, col. 600, sed ulterior illius monasterii situs ibidem non adiungitur. In Winkelo etiam fuisse dicitur S. Hildegardis, quo nomine designari monasterium diocesis Moguntine existimo. Certe ad ripam Rheni in Rhingauia inter Bingium et Moguntiam est uicus Winkel, qui aliquando uinicella Latine dicitur. Erat ibi prope abbatia Mons S. Ioannis dicta, de qua uideri potest Gallia Christiana tom. u, col. 582. An aliud etiam in Winkel fuerit monasterium, me latet.

177. Ad eamdem Rheni partem uno tantum milliari a suo cenobio S. Hildegardis aliud monasterium fundauit, nec dubitandum est quin illud sepius inuiserit. In actis inquisitionis de miraculis, num. 8,  hec secunda fundatio breuiter sic exprimitur: »Preterea trans flumen Rheni ad unam leucam aliud monasterium fundauit, ubi triginta prebendas instituit,« id est censum sufficientem triginta monialibus. Nomen loci Hibingen exprimitur ibi num. 3, diciturque S. Hildegardis iuisse »ad uillam Hibingen, ubi monasterium etiam fundauerat,« atque in transitu Rheni puelle, que ceca erat nata, uisum dedisse, aqua Rheni oculos eiusdem lauans. Tempus illius fundationis expressum nullibi inuenio. In Gallia Christiana, tom. u, col. 654, mentio fit monasterii Eibingensis in catalogo abbatissarum Montis S. Ruperti, que se cum suis monialibus Eibingam receperunt, quando seculo XuII cenobium S. Ruperti a Suecis in cineres fuit redactum. Hoc  contigisse anno 1632 asseritur, indeque abbatisse utriusque monasterii titulum sumpserunt, nimirum Montis S. Ruperti et Eibinge, ut adiungitur. Situs uero et fundatio ibi sic exprimuntur: »Porro Eibingense hoc monasterium, S. Giselberti memorie sacrum, situm est in Rhingauia, proxime Rudesheimium, montana uersus, ab ipsa B. Hildegarde excitatum, fuitque semper titulo prioratus parthenoni Rupertino subiectum adunatumque.« Maiores nostri, Henschenius et Papebrochius, anno 1660 Eibinge fuerunt, et ab abbatissa, cum monialibus ibi tunc degente, perhumaniter excepti fuerunt, ut ipse Papebrochius notauit in Itinere suo Romano ms.

 178. Excurrit etiam S. Hildegardis in Sueuiam. Etenim inter monasteria que inuisit, duo certe reperiuntur in Sueuia, Mulbrunnum uidelicet in ducatu Wirtenbergico, et in diecesi Spirensi situm, uulgo Maulbron dictum; et Hirsaugia, eidem inclusa diecesi, sed situm paulo longius in Silua Nigra. De aduentu S. Hildegardis ad cenobium Hirsaugiense agit Trithemius ad annum 1160, aitque ab illa ante discessum hec uerba ad Hirsaugienses fuisse prolata: »Lux diuina negligentias filiorum suorum ualde odit et detestatur, quia nemo recte seruit Deo, qui spiritum torporis et negligentie non penitus a corde suo repellit. Et ideo dicit uobis Lux illa, que omnia potest: Considerate semitas uestras, et nolite declinare a uia recta, quoniam expetiuit  uos Satanas ad tentandum, et nisi caute ambulaueritis in timore Domini, cito et uelociter suscitabit uobis grauem in medio uestri perturbationem.« Non negauerim eiusmodi monita Hirsaugiensibus a Sancta fuisse data; at non existimo, iis predictam fuisse discordiam, de qua egi num. 106 et 107, quia mihi persuadeo hanc Sancte excursionem serius fuisse susceptam. Magis credo, uerum esse, quod de ulteriori S. Hildegardis itinere Trithemius subiungit his uerbis: »Ab Hirsaugia digrediens sponsa Christi religiosissima Hildegardis, ad cenobium Swifaltense nostri ordinis proficiscitur, et tam monachis quam uirginibus Christi tunc ibidem commorantibus uerbum a Domino sibi commissum fideliter annuntiauit.«

 179. Hec, inquam, uera esse opinor, licet iter illud satis prolixum non uno tractu uerisimiliter absoluerit, et fortasse adierit loca quedam intermedia. In uita quidem monasterium illud uocatur Swifelden, non Swifaltem, ut modo passim dicitur; sed, premissa diligenti inquisitione, eumdem utroque nomine locum designari puto. Situm autem est cenobium Swifaltum, uulgo Swifaltem, in diecesi Constantiensi, et in montibus Sueuie, ad riuum geminum concurrentem, et paulo inferius, aliquot milliaribus supra Ulmam, Danubio se miscentem. De epistola abbatis Zwifaltensis, qui Zwinieldensis scribitur apud Martenium , egi num. 75. De epistola Prioris et monachorum, qui ibidem de Zwifelda scribuntur, et de monialium Swifeldensium  litteris  disserui num. 109. Ex tribus illis epistolis, et maxime ex illis quibus S. Hildegardis singulas respondit, aperte colligitur disciplinam in duplici illo uirorum et mulierum cenobio multum fuisse relaxatam eo tempore, ipsosque monachos et moniales modum quesiuisse quo reformarentur. Itaque dubitari uix potest quin S. Hildegardis tantum iter susceperit, ut disciplinam collapsam in illo monasterio restitueret. Non alios autem esse Swinieldenses, Swifeldenses aut Swifildenses, quam Swifaltenses, de quibus agitur, ob has rationes existimo. Primo Trithemius, qui omnes S. Hildegardis epistolas uidit, inter abbates qui ad ipsam scripserunt recenset Swifaltensem, et nullum alium  similis nominis. Secundo idem docet Sanctam ibidem fuisse, licet uita habeat eam fuisse in Swifelden. Tertio Swifaltense cenobium erat duplex, uirorum et feminarum. Tale erat etiam Swifeldense dictum, cum tam monachi quam moniales ad Sanctam scripserint. Quarto, multum quesiui an abbatia aliqua Swifeldensis reperiretur in Germania preter Swifaltensem, nec ullam aliam reperire potui. Quinto, demum, in Spicilegio ecclesiastico Germanie part. III, pag. 864 et seqq., aliqua addita sunt decreta, ad cenobium Swifaltense spectantia, in quibus uideo nomen illius abbatie seculo XII et XIII uarie scribi: nam uariis uicibus uocatur Swifalda, alias Swifeltum, sed sepius Swifalten.

180. In eodem itinere S. Hildegardis uidetur uenisse  ad oppidum Kircheim, quod Sueuie est in ducatu Wirtenbergico, uulgo Kirchen modo dictum. Nam Sanctam ibi quoque fuisse, multaque et grauia de futuris temporibus predixisse in Kircheim, liquet ex iis que narrata sunt num. 98 et seqq. Porro ex initio uisionis, quam Sancta figit »anno Dominice Incarnationis millesimo centesimo septuagesimo,« uidetur satis euinci totum illud S. Hildegardis iter in Sueuiam contigisse aut illo ipso anno 1170, quo uisionem ibi uerbis prolatam et postea scriptam, habuerat, aut certe non diu post. Ceterum si incole ducatus Wirtenbergensis uelint attente considerare que S. Hildegardis in Kircheim predixit de eiiciendis sacerdotibus, et de locis sacris abscindendis, diuitiisque ecclesiarum  auferendis, uidebunt impleta esse que illa seculo XII futura dixerat. An in illo itinere plura monasteria inuiserit Sancta, mihi non constat. Restant certe alia que in uita asseritur adiuisse. At hactenus inuenire non potui ubi terrarum illa fuerint sita, preter ultimum mox in diecesi Moguntina memoratum.

181. Primum ex illis in uita uocatur Crutendal, in epistolis Crouchdal. Erat abbatia feminarum, eaque in Germania, ut nomen Germanicum insinuat. Epistolam abbatisse in Crouchdal, in qua ait se S. Hildegardem uidisse presentem, recensui num. 84, et alteram quoque alterius forsan illius monasterii abbatisse num. 136. Secundum ex illis monasteriis est Herde. Bucelinus in Germania sacra,  part. II, pag. 44, ait, Herde esse preposituram ordinis Premonstratensis. Idem scribit Hugo in Annalibus Premonstratensibus, tom. I, col. 816, laudans Trithemium in Chronico Hirsaugiensi, ad annum 1150, ubi habet in editione Francofurtensi Premonstratensium. uerum in editione posteriore anni 1690, que accuratius facta est typis S. Galli, Regularium dicitur prepositura, et locus Herad scribitur, ita ut res sit ualde incerta. Attamen certum est S. Hildegardem bis in Herde fuisse, et »iterata uisitatione« illius monasterii religiosis gaudium attulisse, ut ex epistola prepositi ad ipsam , de qua egi num. 129, intelligitur. Tria posteriora cenobia, de quibus nichil inuenio in epistolis,  sic in uita exprimuntur: »In Monte S. Marie, in Elsim et Winkelo.« De Winkelo egi num. 176; de aliis nichil habeo dicendum.

182. Ceterum ad itinera S. Hildegardis, modo ex actis et epistolis memorata, accedit aliud satis longinquum in Galliam. Hoc in uita omnino pretermissum est. At Acta inquisitionis in uirtutes et miracula S. Hildegardis, num. 9 et 10, testantur, ipsam fuisse peregrinatam ad sepulcrum S. Martini, siue ad ciuitatem Turonensem, et in illo itinere uenisse Lutetiam Parisiorum, ubi scripta sua dedit examinanda; que, ubi Turonibus Parisios redierat, examinata recepit, ut infra licetur. Iter illud hiemali tempore, aut saltem autumnali susceptum, cum  in octaua S. Martini, siue circa medium Nouembris fuerit Parisiis, quo rediit mense Ianuario. De anno illius peregrinationis non constat; certum tamen est sub finem uite sue eam a Sancta susceptam esse, cum anno 1233 adhuc duo testes uiuerent qui Parisiis sacre theologie studebant, quando ibidem fuit Sancta. Itaque, cum inter annum 1173 et 1233 sint anni sexaginta, uerisimilius est, post annum 1173 ibidem fuisse Sanctam, quam ante, ne dicere necesse sit, testes illos fuisse octogenariis maiores.



§ XIII. Scripta S. Hildegardis multorum elogiis celebrata: scriptorum enumeratio, aliqua eidem afficta.

183. Quanta fuerit fama sapientie diuine S. Hildegardis  uiuentis, quanta existimatio de scientia ipsius prophetica, siue de cognitione quorumlibet arcanorum, abunde uidimus ex epistolis ad ipsam scriptis. Epistolas enim ultra centum et triginta recensui ad Sanctam datas, et plerasque personarum minime uulgarium. Adeo autem inueni omnes elogiis ipsius insignes, ut uix ulla sit que testimonium non dicat, aut certe persuasionem non insinuet, de cognitis a S. Hildegarde occultis iis, ad que scientia hominum non solet pertingere. uite quoque scriptores de uisionibus Sancte, et de scientia rerum arcanarum clarissima dant testimonia. Accedunt Acta anno 1233 composita ad inquirendum in uirtutes et miracula S. Hildegardis:  nam in hisce plurimi rursum testes communem illam opinionem suis testimoniis confirmant. Eodem fere tempore uixit scriptor uite S. Gerlaci, cuius elogium de S. Hildegarde dedi num. 146. uocatur ab ipso »famosissima prophetissa Noui Testamenti, cum qua familiariter locutus est Deus.« Asseritur »per Spiritum sanctum edocta, de deuinis oraculis et sacramentis sibi reuelatis grandia edidisse uolumina, et doctrine salutaris lampade sanctam Ecclesiam illuminasse,« etc. Ex Chronico Alberici monachi, qui etiam seculo XIII floruit, iam aliqua de sanctitate et scriptis propheticis S. Hildegardis antea recitaui.

184. Eodem etiam seculo floruit uincentius Bellouacensis, qui in Speculo historiali, lib. XXuII,  cap. 83, de S. Hildegarde scribit sequentia: »Per idem tempus in Alemannie partibus admirabilis quedam uirgo prouecte etatis erat, cui tantam diuina uirtus gratiam contulerat, ut, cum laica et illitterata esset, mirabiliter tamen rapta frequentius in somnis disceret, non solum quod uerbis effunderet, sed etiam quod scribendo Latine dictaret, ut dictando Catholice doctrine libros conficeret.« Hec ille ex alio, quem non nominat, corrigenda in eo quod in somnis dicatur sua didicisse, cum ipsa passim testetur se uigilantem et apertis oculis fuisse, quando uisiones habebat. Deinde uincentius subiungit: »Hec fuit, ut estimo, S. Hildegardis, que multa fertur predixisse de futuris: ad quam scripsisse dicitur etiam beatus Bernardus Clareuallensis.«  Richerius monachus Senonensis, eiusdem seculi XIII scriptor, in Chronico Senonensi, lib. Iu, cap. 15, S. Hildegardem celebrat hoc elogio: »Ante hos annos fere triginta  fuit in inferioribus Alemannie partibus sanctimonialis quedam inclusa sanctissime conuersationis et uite, Hildegardis nomine, cui Deus etiam inter cetera gratiam prophetie contulerat. Et, quod mirum est dictu, quod nunquam antea didicerat, lingua loquebatur Latina, et scribebat. Prophetauit quippe de statu regnorum, et euentibus futurorum: et inde libros propria manu conscripsit. Scripsit etiam librum medicinalem ad diuersas infirmitates, quem ego Argentine uidi.

185. »Scripsit siquidem de ordine futurorum  Predicatorum et Fratrum Minorum, qui temporibus nostris primum esse ceperunt. Dixit quippe aperte quosdam fratres futuros alte tonsuratos in habitu religioso, sed inusitato, qui in principio sui quasi Deus a populo reciperentur: nec aliquid proprium habituros predixit; sed tantummodo eleemosynis fidelium uictitarent, nec de his eleemosynis in crastinum reseruarent: et ita tali paupertate contenti, ciuitates, et castella, et regiones predicando circuirent; et ita in primordio suo Deo et hominibus cari haberentur: sed proposito suo decidentes, uiliores haberentur. Hec Hildegardis de Predicatoribus et Minoribus Fratribus fertur predixisse, quod postea uerum actus ipsorum esse probauit.« Hactenus Richerius. uerum exiguam ille  fidem meretur in iis que de ordinibus Predicatorum et Minorum dicit, tum quod ubique in Chronico suo Predicatoribus iratum se exhibeat et inimicum, tum quod in referenda utriusque ordinis institutione uarios committat errores, ut uerisimile sit ipsum pauca de utroque ordine nouisse, preter malignos uulgi rumores, quos auide uidetur arripuisse. Certe modo tam improbabili contra Predicatores uariis locis declamat, ut sibi magis apud prudentes nocuerit quam laudato ordini. An autem S. Hildegardis aliquid predixerit de origine ordinum Predicatorum et Minorum, mihi plane incompertum est; imo et minus probabile, quia id apud alium auctorem satis probatum non reperi.  uix tamen dubito quin Richerius uiderit fictitiam illam prophetiam, de qua inferius plura dicemus.

186. Pretermitto elogia scriptorum qui sequentibus seculis prophetica S. Hildegardis scripta celebrarunt, quia de fama Sancte nullus dubitare merito poterit. Ex omnibus tamen duos seligo, quod ipsi libros S. Hildegardis legisse se testentur. Primus est uincentius Carthusianorum Axpacensium in Austria prior, qui remittens exscriptos S. Hildegardis libros, de iis ita scribit in Thesauro Anecdotorum Bernardi Pez, tom. uI, pag. 356: »Predilecte mi Pater, ante aliquot dies finiui dicta S. Hildegardis, que potuissem citius finiuisse, nisi Patres de Tegernsee   suasissent mihi, ne in scribendo me grauarem. Que dicta Hildegardis pre festinatione scribendi parum attendi, dum scriberem. Idcirco oportebit me ipsa de nouo perlegere. Attamen scribendo aliqua memorie adheserunt, uidelicet de triplici tempore, scilicet muliebri, acro et cadente: quorum primum, cuius finem spero adesse, multum et plus quam credi potest, Ecclesiam debilitauit. Secundum, scilicet acre uel acrum [alias uirile a S. Hildegarde dictum] ipsam mirabiliter confortabit, per multos labores et sudores ipsam a peccantibus humoribus expurgando. Be uno miror et doleo, quod uidelicet ex auditu prophetiarum ipsius Hildegardis, aut ex lectione earumdem non inuenio aliquem, qui percutiat pectus suum, uel qui scindat  uestimenta sua, sicut Iosias rex propter inuentionem libri Legis fecisse legitur. Sed quasi omnes ipsam nec approbant nec improbant . . . . Scriptum per fratrem uincentium in Axpach in profesto S. Martini anno 1460.«

187. Trithemius, qui uariis locis et in diuersis opusculis suis de S. Hildegarde scribit, in Chronico Hirsaugiensi dicit: »Nos uero cuncta eius scripta non solum legimus in uirginalibus libris, qui sunt in eius monasterio apud Bingios repositi, sed fecimus etiam pro nobis rescribi, cum adhuc monasterio presideremus D. Martini in Spanheim.« Ibidem paulo ante de scriptis Sancte ita loquitur: »Et reuera, in quantum nos iudicare possumus, eius scripta, non humano sensu uel intellectu sunt edita,  sed diuino potius Spiritu mirabiliter infusa, et ideo non passim intelliguntur ab omnibus, sed ab illis duntaxat utcunque possunt intelligi, quorum pura mens Deo per amorem meruit uniri.« Idem scriptor S. Hildegardem laudat, ut prophetiis, scriptis opusculis et miraculis illustrem in Chronico Spanheimensi, ad annum 1180, et in Catalogo uirorum illustrium Germanie, pag. 138, ac demum in uiris illustribus ordinis S. Benedicti, lib. II, cap. 119, et lib. III, cap. 334. Ex ultimo hoc loco quedam huc transfero: »Sancta uero Hildegardis famula Christi, per multos annos in camino paupertatis et infirmitatis decocta, quo plus affligebatur in corpore, eo amplius proficiebat in mente. Crebris enim reuelationibus  angelicis consolabatur egritudinem carnis. Sub eius magisterio maxima disciplina regularis uite in prefato cenobio uigebat,« etc. Addit plura, iam satis ante dicta, et aliqua etiam minus accurata, tam hoc loco quam aliis; sed illa ex antea disputatis poterunt corrigi.

188. Opuscula S. Hildegardis Trithemius uariis etiam locis enumerat, prout ea uiderat manuscripta, et pro se exscribi curauerat. In Chronico Hirsaugiensi, ad annum 1147, ea enumerare incipit hoc modo: »De cuius mirandis opusculis nos uidimus et legimus subiecta: »In Regulam sancti Patris nostri Benedicti breuem Explanationem, lib. I.« Impressa est hec Explanatio cum epistolis S. Hildegardis in  editione Coloniensi anni 1566, pag. 231, hoc titulo: Regula S. Benedicti iuxta S. Hildegardem explicata. Deinde uero recusa est in Bibliotheca Patrum Lugdunensi. »Ad Wigbertum monachum Gemblacensem super triginta questiones Responsalem lib. I.« Hic item liber iisdem locis una cum epistolis impressus est. »uitam S. Ruperti ducis Bingionum lib. I. De uita S. Disibodi Hiberniensis episcopi lib. I.« Ambas has uitas habemus in codice ms. una cum explanatione Regule S. Benedicti. Ambe etiam impresse sunt apud Surium et in opere nostro, prior nimirum ad diem 15 Maii, altera ad 8 Iulii. »Octo et quinquaginta homilias super Euangelia Dominicalia per anni circulum lib. I.« Hoc opusculum non uidi, nec editum esse noui. Idem  tamen Homiliarum opusculum aliis quoque locis recenset Trithemius, et in laudato Catalogo illustrium uirorum, pag. 138, de laudatis Homiliis dicit: »Super Euangeliis Dominicalibus homelias 58 composuit ualde obscuras, et [non] nisi deuotis et eruditis intelligibiles.« Forte obscuritatis causa non sunt edite. Redeo ad enumerationem Trithemii. »De Sacramento altaris contra quosdam hereticos, lib I.« In uiris illustribus ordinis S. Benedicti, lib. II, cap. 119, hunc librum dicit esse scriptum contra Catharos, uti in Germania nominabantur illius temporis heretici, in Gallia Albigenses dicti, qui non pauca cum Caluinianis deinde natis habebant communia. Hic quoque liber non est editus, nisi sit illa epistola prolixissima, quam  »ad Moguntinenses« inscriptam habemus inter epistolas.

189. »uolumen quoque magnum, quod Sciuias prenotauit, in quo de uia Domini atque sanctorum eius ualde subtiliter disputat.« Hoc opus editum est ab anno 1513, et deinde uariis uicibus recusum. Non meminit de operis in tres libros diuisione Trithemius, sed »grande uolumen« uocat. In tres tamen libros diuisum est, et libri singuli in uarias uisiones. Subiungit Trithemius: »Aliud etiam uolumen, quod uite meritorum prenotauit, et in tres libros diuisit.« Hoc ineditum hucusque puto. »uolumen simplicis medicine, opus naturale multumque mirabile lib. I. Aliud composite medicine  librum unum.« De his duobus libris addit Trithemius in Catalogo uirorum illustrium, pag. 138: »In his duobus mirabilia et secreta nature subtili expositione ad mysticum sensum refert, ut nisi a Spiritu sancto talia femina scire minime posset.« Ioannes Albertus Fabricius in Bibliotheca medie et infime Latinitatis, tom. III, pag. 260, de his ita scribit: »Liber simplicis et alius composite medicine eidem Hildegardi a Trithemio tribuuntur: atque typis excripti exstant sub eius nomine libri quatuor physice, quorum primus medicamenta ex aquis, terris, salibus et metallis; secundus et tertius ex plantis, quartus ex animalibus persequitur. Prodiere Argentorati apud Ioannem Scotum 1533,« etc. Libros illos impressos S. Hildegardis esse, certo affirmare  non ausim: sed, cum nec impressos eius nomine uiderim nec scriptos, malim ea de re iudicium relinquere iis qui utrosque conferre potuerunt. Mattheus Westmonasteriensis ad annum 1292 etiam aliqua S. Hildegardis scripta recenset, et de his sic loquitur: »Atque librum simplicis medicine secundum creationem, octo libros continentem, librumque composite medicine de egritudinum causis, signis atque curis, qui omnes recepti sunt, atque incanonizati a papa Eugenio in concilio Treuirensi,« etc. Hoc ultimum certe, quod de omnibus S. Hildegardis scriptis oscitanter asseritur a uariis, plane falsum est, quia necdum inchoati erant illi libri, quando anno 1148 Eugenius papa probauit prima Sancte scripta, siue partem libri Sciuias  dicti.

190. Post data uerba subiungit Trithemius: »uolumen magnum,« cuius titulus est, Diuinorum operum. Hoc ineditum puto: sed quatuor diuersis locis a Trithemio insertum est catalogo operum S. Hildegardis, uti et liber uite meritorum. Utrumque etiam recenset Westmonasteriensis loco mox allegato. uerumtamen laudatus mox Fabricius existimat duo illa opuscula non distingui a tribus libris uisionum S. Hildegardis, qui titulo Sciuias impressi sunt. Ratio Fabricii hec est, quod Trithemius uariorum operum initia recensens in libro De scriptoribus ecclesiasticis, pag. 281, idem fere initium attribuat libro Sciuias et libro Diuinorum operum. At nec  idem prorsus initium est, quod recitat Trithemius, et mox uidebimus opera illa certissime distingui, et diuersis longe temporibus esse composita. Interim pergamus cum Trithemio, qui subdit: »Epistolarum ad diuersos magnum uolumen composuit.« In Catalogo uirorum illustrium, pag. 138, alia quedam addit, ita scribens: »Ad clerum Treuirensis urbis  de futuris Ecclesie calamitatibus librum unum: ad Colonienses quoque de eadem materia librum unum. Miranda in his predicit, tamen sine determinatione temporis.« Hec inter epistolas impressa sunt, et de illis egi § 7. »Scripsit etiam, ad petitionem quorumdam sacerdotum, Exhortatorium secularium lib. unum: ad sorores suas Exhortationis lib. unum.« Posterius hoc editum est cum epistolis  loco ultimo, et continet expositionem Symboli S. Athanasii uulgo dicti. At Exhortatorium secularium non uidetur editum. »Ad Monachos griseos lib. unum.« Editus hic liber inter epistolas, uti et alia a Trithemio memorata, exceptis carminibus. De his uero subdit: »Carmina diuersa, dulci melodia composita.« Et lib. II uirorum illustrium ordinis S. Benedicti, cap. 119: »Carmina et cantica cum dulci et mirabili melodia de uitiis et uirtutibus per modum dialogi plura composuit.« De his hactenus ineditis mox plura uidebimus.

191. Porro certiora S. Hildegardis scripta recensentur etiam in Actis inquisitionis de miraculis, anno 1233 compositis, et infra edendis; ibique additur quo ordine et quanto tempore singula fuerint  conscripta. Ibidem num. 9 de primo opere legitur: »Librum suum Sciuias decem annis compleuit,« nimirum illum inchoauit anno 1141, ac finiuit circa annum 1151, aut hoc ipso anno, ut iam obseruaui num. 32, ubi plura de illo opere. Sequuntur alia opera sequentibus octo annis composita hoc modo: »Librum  simplicis medicine, librum expositionis Euangeliorum, Celestis harmonie cantum, linguam ignotam cum suis litteris: que omnia octo annis perfecit: quod plenius in accessu  libri uite meritorum colligitur.« Tria hic recensentur opuscula intra octo annos, siue ab anno circiter 1151 usque ad 1159 composita, de quibus etiam mentio fit in uita, num. 14. At suspicor illo etiam tempore  compositum fuisse librum Composite medicine, et forte incuria transcribentium illius memoriam hoc loco excidisse. Certe in iisdem Actis inferius num. 11 cum aliis Sancte opusculis recensetur, ita ut dubium non sit quin illud quoque opusculum Sancta exarauerit, eque ac librum Simplicis medicine. De expositione Euangeliorum nunquam edita iam satis egimus superius. De Celestis harmonie cantu illud obseruo, uoces cantui additas fuisse ignotas, siue ignote lingue, ut etiam uita habet num. 14. An alia ab hoc Cantu sint Carmina, que Trithemius supra dicit composita »de uitiis et uirtutibus per modum dialogi,« et an hec satis certo sint S. Hildegardis, iudicandum relinquo iis qui codices ipsos mss. consulere poterunt. At minime  credo S. Hildegardis esse carmina illa que de secta Flagellantium hereticorum edita sunt apud Ignatium Gropp in Collectione scriptorum Wirceburgensium, pag. 122, in Chronica Michelis de Leone.

192. Laudata Acta post uerba iam data sic pergunt: »Postea quinque annis subsequentibus  librum uite meritorum scripsit. Postremo uero librum Diuinorum operum septem annis scripsit, quod per accessum ipsius libri plenius patet.« Itaque hic liber uidetur inchoatus circa annum 1164, finitusque circa 1171. uerum enumeratio data annorum tam certam non producit epocham, ut ultimum opus  non potuerit duobus aut tribus annis serius esse finitum. Potuit enim, absoluto uno opere, subinde multis mensibus exspectare antequam aliud aggrederetur, presertim cum multas et aliquando prolixas iisdem temporibus scriberet epistolas, et parua quedam opuscula epistolarum codici deinde inserta, et idcirco epistolis annumerata. Hec autem scripta modo ex Actis enumerata, una cum codice epistolarum, de quo mentio fit num. 11, S. Hildegardis esse in illo examine, cuius Acta laudamus, »conuentus fuit confessus,« ut legitur num. 11. Preterea, cum posterioribus uite sue annis S. Hildegardis Lutetiam Parisiorum pertransiret, ut sepulcrum S. Martini inuiseret in urbe Turonensi, tria precipua opuscula sua doctoribus  Parisiensibus examinanda dedit, »scilicet librum Sciuias, librum uite meritorum, librum Diuinorum operum,« ut dicitur num. 9. Dicuntur autem fuisse in manibus doctorum Parisiensium »ab octaua Martini usque ad octauam Epiphanie,« id est per duos fere menses. Deinde libri examinati dicuntur redditi per magistrum Wilhelmum Antissiodorensem, S. Hildegardi dicentem: »Quod esset magistrorum sententia, non in eis esse uerba humana, sed diuina.« De hoc librorum examine, preter monialium partem, quatuor laudantur iurati testes, ex quibus duo eodem tempore Parisiis studuerant.

193. Certissimis his S. Hildegardis opusculis accedit uolumen epistolarum, quo continentur etiam  sequentia saltem opuscula, superius ex Trithemio enumerata, uidelicet Expositio Regule S. Benedicti; Responsio ad Wibertum Gemblacensem, de triginta, aut potius triginta octo questionibus; ad clerum Treuirensem de futuris Ecclesie calamitatibus; Ad Colonienses de eadem materia; Exhortatio ad sorores suas: Ad griseos monachos. Opusculum De sacramento altaris etiam editum uidetur inter epistolas  alio titulo, ubi inscribitur: Ad prelatos Moguntinenses propter diuina per illos interdicta. Nam hoc inchoatur: »In uisione, que anime mee,« quale initium opusculo De sacramento altaris assignat Trithemius in libro De scriptoribus ecclesiasticis. Certe in illo ad Moguntinenses opusculo De sacramento altaris uariis locis disserit  Sancta. Preter epistolam ad S. Bernardum, quam inter libros ponit, Trithemius mox laudatus recenset codicem »Epistolarum ad diuesos centum triginta quinque,« uti etiam in Catalogo uirorum illustrium. At in uiris illustribus ordinis S. Benedicti, lib. II, cap. 119, inter scripta S. Hildegardis recenset »Epistolas multas ad diuersos numero centum triginta sex,« nimirum tunc reliquis annumerans epistolam ad S. Bernardum. Ex hac uero enumeratione colligo, editas modo esse omnes S. Hildegardis epistolas, quas codex ille continebat, excepta forsan ultima ad abbatem S. Disibodi. Nam in editione Coloniensi preter adiecta opuscula impressas inuenio epistolas quinquaginta et tres, recusas in  Bibliotheca Patrum. Martenius uero edidit alias octoginta et tres Hildegardis epistolas, et ultimam ad abbatem S. Disibodi omisit, si scripta fuit. Edite igitur sunt ex illo codice epistole centum triginta sex. Si autem aliqua ibi sit omissa, poterit illa, que exstat longissima ad Moguntinenses, inter opuscula numerari.

194. Ceterum dubitandum non est quin et plures quam illas 136 codici insertas, Sancta Epistolas scripserit: nam et alia uite inserta est, et tres alias dedi ad solum abbatem Parcensem datas. Preterea Mabillonius tom. II ueterum Analectorum, pag. 548, ubi enumerat opuscula ms. Guiberti siue Wiberti Gemblacensis, ad quem S. Hildegardis scripsit Responsum de triginta octo questionibus,  memoratum num. 116, et iterum ex Trithemio num. 188 ait se uidisse aliquot epistolas Guiberti ad S. Hildegardem, et huius Sancte ad Guibertum, que certo non sunt edite preter unam dictis questionibus adiunctam. Asserit ibidem etiam Mabillonius uidisse se epistolam Guiberti ad Philippum archiepiscopum Coloniensem, »cuius mandato de scribenda sancte Hildegardis uita se parere dicit.« Hinc oriri potest suspicio laudatum Guibertum Gemblacensem etiam scripsisse uitam S. Hildegardis. uerumtamen non existimo id ab ipso reuera perfectum, cum quia Mabillonius non dicit se tale ipsius opusculum uidisse, quod inuenisset eque ac epistolas Guiberti, tum quod nullus unquam de uita S. Hildegardis per Guibertum  scripta meminerit. Itaque meditatus fuerit tale opusculum, sed uerisimiliter pretermiserit, quia intelligebat uitam Sancte iam scriptam esse a Godefrido et Theodorico, et fortasse alia etiam de causa. Quidquid uero sit cause, ex ineditis Guiberti et Hildegardis epistolis, abunde liquet, non omnes S. Hildegardis epistolas fuisse codici insertas, et deinde editas. Idem rursum ostendi potest ex enumeratione Trithemii, de qua aliquid obseruabo in adnotatis ad Miracula lit. z . uerisimiliter alique conseruate non fuerint, quod non uideretur opere pretium, alie forsan aliis de causis neglecte.

195. Alia quedam S. Hildegardis nomine inuenio  laudata, que illius non sunt. Sic Mattheus Westmonasteriensis ad annum 1292 laudat inter Opera S. Hildegardis aliquod Speculum temporum futurorum, siue Pentacronum [legendum Pentachronon] . . . in titulo De nouis religionibus, ex eoque producit locum bene prolixum, quem inepte intorquet contra Fratres Minores. uerum opus illud non est proprie S. Hildegardis, sed ex ipsius Operibus collectum a Gebenone, priore Eberbacensi, qui floruit sub initium seculi XIII, et suppar fuit S. Hildegardi. Bernardus Pez in Thesauro Anecdotorum, tom. III, part. III, dat Monumenta monasterii Benedictoburani in Bauaria historiam illustrantia, recensensque codices mss., pag. 629, sic habet num. 14: »Gebenonis prioris in Eberbach Speculum futurorum  temporum, siue Pentachronon sancte uirginis Hildegardis. Codex scriptus est manu seculi XIu. Incipit opus: »Honorabilibus uiris semper in Christo diligendis mag. Raymundo scholastico et mag. Reinhero canonicis S. Stephani in Moguntia frater Seleno [legendum Gebeno], dictus prior in Elerbach [Eberbach], si quid potest peccatoris oratio. Sancta uirgo Hildegardis fundatrix et magistra monasterii S. Ruperti,« etc. Fabricius in opere iam laudato, pag. 79, de Gebenone agit, eumque ait floruisse circa annum 1220, ipsique laudatum ex Pezio Speculum futurorum temporum attribuit. Quapropter, si paululum attendisset, non attribuisset idem opus deinde S. Hildegardi.

196. Hermannus Cornerus, scriptor ordinis Predicatorum,  qui floruit sub initium seculi Xu, optime nouerat laudatum Gebenonis opus, et dicta nostra egregie confirmat. Nam in Chronico suo edito apud Georgium Eccardum, tom. II Corporis historici medii eui, ad annum 1140 hec scribit de S. Hildegarde, post natales eius non bene expositos: Hec multa et miranda predixit. Quante autem sanctitatis fuerit hec sancta mulier, ostenditur in epistola Gebenonis in Pentachronon S. Hildegardis, ubi dicitur: »Sancta uirgo Hildegardis [adde fundatrix] et magistra monasterii S. Ruperti, quod situm est apud Pinguiam, quante sanctitatis quantique meriti fuerit apud Deum et apud homines, caritatem uestram latere non credo. Sed, si forsitan ignoratis, legite libellum uite eius, legite diuersas epistolas  magnatum terre ad eam transmissas, et presertim trium Apostolicorum, puta Eugenii, Anastasii et Adriani, Conradi quoque regis et Frederici imperatoris, patriarche Ierosolymitani, archiepiscoporum, episcoporum, abbatum et prepositorum, et nunc dicere potestis in ueritate: Magnificauit eam Deus in conspectu regum, et facies principum admirata est eam . Hec sancta uirgo libros quosdam, Deo iubente, imo cogente, scripsit, in quibus quedam ualde utilia, et nostris temporibus necessaria, de presenti statu Ecclesie, et de futuris usque ad Antichristum, et de ipso Antichristo prophetauit.

197. »Sed quia omnes libros eius pauci habere possunt uel legere ea, que de futuris temporibus, et de  Antichristo tribus libris suis, scilicet Sciuias, quem nominauit sic eo, quod doceat scire uias, et libro Diuinorum Operum, et libro Epistolarum suarum prophetauit, in hunc unum libellum ex maxima parte collegi, et prout melius potui, in quinque tempora ordinaui. Que quidem quinque tempora qui diligenter legere et studiose distinguere uoluerit, et presentem statum Ecclesie, et omnia futura tempora, et pericula ac aduentum Antichristi, quasi in speculo peruidebit. Unde, si placet uobis, uocetur liber ipse Speculum futurorum temporum, siue Pentachronon sancte Hildegardis, id est de quinque temporibus, de quibus in eo prophetat. Pente enim quinque, et chronos tempus Grece dicitur,«  etc. Hactenus ex epistola Gebenonis Cornerus, qui multa addit de S. Hildegarde, sed minus necessaria ad propositum nostrum. Hec uero abunde docent, cuius sit opus quod laudat Westmonasteriensis. Attamen sunt dicta pleraque et uaticinia S. Hildegardis, sed subinde mendosa, que attulit Westmonasteriensis, ut uidere poterit studiosus lector, si conferre uoluerit epistolam S. Hildegardis ad Colonienses, laudatam a nobis num. 90 et seq.; cui aliqua etiam inserta sunt ex epistola ad Treuirenses.

198. In epistola ad Colonienses nichil prorsus inuenio quod spectare possit ad ordinem S. Francisci preter hec uerba: »Sed et quasdam congregationes sanctorum, quorum conuersatio sancta est, mouere  non poterunt,« deceptores scilicet heretici, qui predicuntur. Sicut autem ordo S. Francisci merito haberi potest una ex sanctis istis congregationibus quibus heretici non preualerent, predicente S. Hildegarde, sic etiam uidetur produxisse aliquot ex uiris illis quos iisdem temporibus futuros predixit S. Hildegardis in epistola ad Treuirenses his uerbis: »Et tunc fortes uiri surgent, et prophetabunt, et omnia uetera ac noua Scripturarum, et omnes sermones per Spiritum sanctum effusos colligent, et intellectum eorum, sicut monile cum pretiosis lapidibus, ornabunt. Per hos et per alios sapientes plurimi seculares boni fient et sancte uiuent. Hoc autem studium sanctitatis cito non arescet, sed diu durabit,« etc. Hec, inquam, rectius congruunt preclaro  ordini Minorum, quam que sine iudicio et delectu attulit Westmonasteriensis. At nec Franciscani tam sui ordinis amantes erunt, opinor, ut eadem aliis quibusdam religiosis ordinibus congruere non fateantur.

199. Catholici auctores, qui Bibliothecas scriptorum ediderunt, meritis passim laudibus S. Hildegardem celebrarunt. Ipse etiam Guilielmus Caue, licet heterodoxus, in Historia litteraria, ad annum 1170, Sanctam his uerbis laudat: »Raris animi dotibus predita, et egregia erga Deum pietate, erga religionem zelo insignis, uisionibus diuinitus concessis et prophetiis inclarescere cepit.« Addit plura, sed sine omni obtrectatione. Attamen Casimirus Oudinus in Commentario de scriptoribus ecclesiasticis, tom. II,  col. 1572, post recitata Cauei uerba, pergit in hunc modum: »Claruit igitur multis, ut uolunt, reuelationibus, que apud amantes mysticarum uisionum, deuotosque simplices, plurimi estimantur: sed apud graues atque a muliebri simplicitate alienos uiros modici admodum ponderis sunt, nullius meriti, purissime uacui cerebri illusiones nocturne: qui idem omnino ac merito sentiunt de aliis omnibus mulierum eiusmodi uisionibus, sexum muliebrem presertim, utpote infirmiorem, afficientibus.« uides, lector, Oudinum nichili facientem uisiones et uaticinia S. Hildegardis, licet iis in admirationem sui et amorem traxerit Romanos pontifices, imperatores, principes alios, seculares et ecclesiasticos,  episcopos et abbates plurimos, doctores eruditione prestantes, congregationes clericorum et monachorum complures, ac demum quasi totam Germaniam, ac magnam Gallie et Italie partem.

200. At audiamus iterum hominem, illis omnibus suo iudicio sapientiorem. Post enumerata aliquot Sancte opuscula, sic loquitur: »Inter prophetias Hildegardis prestantissima illa est quam necdum impressam uidi; nempe Reuelatio Hildegardis de fratribus quatuor Mendicantium ordinum.« Et mox: »Quam  ab aliquo Cisterciensi concessam mihi aliquando, ex ms. codice transcriptam, admiratus sum ita clare depingentem ordines quatuor Mendicantes cum Iesuitis, etiam longo post  tempore ipsis succedentibus.« uerum talia scribere non potuit, nisi ex cecatus malitia sua, odioque uirorum religiosorum, quos tam stolide oppugnat. Etiam aut ea tantum scribere uoluit que uera credidit, aut sine ueri cura calumniari studuit Oudinus. Si primum, quomodo existimare potuit, ex purissimis uacui cerebri illusionibus, quales dicit uisiones S. Hildegardis, potuisse ita clare depingi »ordines quatuor Mendicantes cum Iesuitis, etiam longo post tempore ipsis succedentibus?« Quomodo, inquam, credere potuit, ex illusionibus cerebri preuisos esse uiros diu post futuros, eorumque mores clare descriptos, nisi ipse fatuas passus sit cerebri illusiones? Si uero calumniari solum studuit Oudinus, quomodo saltem curam non habuit, ut caute  procederet, et inuicem pugnantia in breui elogio non coniungeret? uerum frustra hec ego in Oudino requiro, nam et auctoritatem reuelationibus S. Hildegardis detrahere uoluit, et rursum illius, uel inuite, uti uoluit auctoritate ad infamandum ordines religiosos; neque illa facere potuit, nisi secum ipse pugnaret.

201. Nunc breuiter examinemus utramque seorsum assertionem Oudini. Quod spectat ad primam, de exigua fide adhibenda reuelationibus et uisionibus quibuslibet, maxime mulierum, minus me haberet hac in re repugnantem, si modum non excessisset, si non nimis omnem fidem iis detrahere uoluisset, si distinxisset inter uisiones et predictiones nullius iudicio probatas, et uisiones celeberrime  S. Hildegardis, aliarumque aliquot sanctarum. Etenim satis nouimus quaslibet uisiones mulierum, subinde potius imaginationes phantasticas, non admittendas esse pro ueris ac diuinis reuelationibus. At non minus constat spiritum prophetie non esse exstinctum in Ecclesia, darique aliquando reuelationes uere diuinas, tam uirorum quam mulierum. Itaque ad extremum nimis declinat non solum ille, qui omnibus uisionibus indifferenter fidem adhibet, sed ille etiam qui omnes habet pro uacui cerebri illusionibus. Iam uero, si non omnes indifferenter admittende sunt uisiones, nec omnes reiiciende, necessario dicendum est inter personas que uisiones habere se dictitant, distinguendum esse. Si autem  ulla est persona medii eui, de qua multorum iudicio, aliisque indiciis constat gauisam fuisse diuinis reuelationibus, ea est S. Hildegardis. Hanc enim gratia prophetica a Deo ornatam iudicauit S. Bernardus, iudicarunt Eugenius III papa cum Treuirensi concilio, Anastasius Iu et Adrianus Iu, summi pontifices: et hi quidem tale tulerunt iudicium post maturum examen persone ipsius, et scriptorum eius usque ad id tempus. Hisce assense sunt per annos triginta, quibus deinde superuixit Sancta, persone innumere, interque has multi doctores, episcopi, principes; multi item qui Sanctam a pueritia nouerant, multi qui familiariter sepe cum ipsa egerant. Horum omnium iudicio cum suum preferre uelit Oudinus, meretur profecto  ut rideamus potius hominis arrogantiam et superbiam, quam ad ipsius dicta attendamus, presertim cum censendus sit illa protulisse eadem leuitate qua religionem suam et fidem apostata deseruit.

202. Reuelatio Hildegardis, ut uocat Oudinus, de fratribus quatuor Mendicantium ordinum, quam ipse tantopere mirari se fingit, et Iesuitis etiam liberaliter adaptat, ac si nulla inter institutum aut mores Iesuitarum et ordinum Mendicantium esset differentia, nichil quatuor ordines Mendicantes inuicem differrent, est declamatio inepta, cuius stylus S. Hildegardi adeo non conuenit, ut uix aliud scriptum produci possit quod a stylo ipsius magis sit alienum. Facta uero enuntiata in illo scripto,  siue mores hominum ibidem expositi, minime congruunt cum moribus ordinum Mendicantium aut Iesuitarum; ego sane non modo nullum ex dictis ordinem noui, sed ne unum quidem in ullo ex laudatis ordinibus hominem, cuius mores tales sunt quales in dicto scripto depinguntur. Imo tam aperta est calumnia Oudini, qui inter Catholicos diu uixit, ut plus quam muliebris simplicitatis essem, si credere possem, ipsum tales existimasse ordines Mendicantes et Iesuitas, quales homines insulsa illa lacinia describit. Fuerit peruersus, fuerit pessimus Oudinus, atque ea de causa facile mala de aliis formauerit iudicia; non sinam tamen mihi facile persuaderi, ipsum adeo fuisse insipientem, ut sine mendacio scribere potuerit, mores ordinum  Mendicantium et Iesuitarum in scripto illo recte exprimi, aut ordines illos dicto scripto fuisse predictos. Ceterum prophetiam illam uerisimiliter confictam esse circa medium seculi XIII, et quidem contra Dominicanos et Franciscanos, quando Guilielmus de S. Amore cum aliis ordines Mendicantes oppugnare cepit; postea uero nonnichil immutatam; nec inuentam in monasterio Bingensi, ubi alia S. Hildegardis scripta seruantur, iam obseruarunt maiores nostri tom. I Martii, pag. 667, in Adnotatis ad uitam S. Thome Aquinatis.



§ XIu. Mors Sancte figenda anno 1179: sepultura; reliquie, destructo cenobio S. Ruperti, ad Eibingense translate: miracula: tentata canonizatio, sed non perfecta: nomen Martyrologiis ascriptum, et cultus.


203. De anno quo S. Hildegardis ad meliorem uitam translata est, non conuenit inter scriptores. Trithemius in Chronico Hirsaugiensi, ad annum 1180, scribit sequentia: »Anno Conradi abbatis Iu, indictione Romanorum XIII, in die S. Lamperti, hoc est Xu Kalend. Octobris, moritur sanctissima Christi famula Hildegardis, preposita et magistra sanctimonialium in monte Diui Ruperti prope oppidum Bingen, quod in descensu Rheni fluminis quatuor distat a Moguntia milliaribus, anno etatis sue octogesimo secundo. Cuius corpus in eadem ecclesia, quam ipsa dudum a fundamentis construxerat, ante maius altare fuit cum reuerentia populi  magna sepultum.« Consentientia hisce de etate, anno mortuali et sepultura S. Hildegardis habet Trithemius aliis quoque locis, nimirum in libro De scriptoribus ecclesiasticis et in Chronico Spanheimensi. Epocham Trithemii, quam non longe a uera abesse alia quedam insinuant, sine ulteriori examine secuti sunt scriptores uarii. At Pagius uidit epocham Trithemii non recte consonare cum uita S. Hildegardis, ideoque ad annum 1178 eam corrigere uoluit, ita scribens num. 8: »Hoc anno S. Hildegardis abbatissa  in monte S. Ruperti prope Bingium in diecesi Coloniensi  ad Deum migrauit. Theodoricus enim abbas  qui anno 1200 floruit , in eius uita cap. ult. ait, eam LXXXII etatis sue anno, Xu Kalend. Oct., ad celestem Sponsum migrasse. Subdit id contigisse primo crepusculo noctis Dominice diei. Quare, cum Xu Kalend. Octob., seu dies 17 mensis Septembris hoc anno in Dominicam incidat, euidens est Trithemium in Chronico Hirsaugiensi, quem passim alii sequuntur, perperam hanc mortem in annum 1180 distulisse.« Hactenus Pagius.

204. uerum recte quidem ostendit Sanctam non uixisse usque ad annum 1180, quia tunc dies 17 Septembris incidebat in diem Mercurii, siue in feriam quartam; sed non eque euincit defunctam non esse anno 1179, quo dies 17 Septembris concurrebat  cum die Lune. Etenim dicitur obiisse »primo crepusculo noctis Dominice diei,« id est primo diluculo, sub finem noctis illius que diem sequitur Dominicum, siue die Lune, oriente aurora, ut pluribus probabo in Adnotatis ad uitam. Hec expositio non est uiolenta, sed ob alia argumenta omnino necessaria. Nam ex dictis § 11 constat Sanctam superfuisse aliquo tempore post concilium Lateranense, anno 1179, mense Martio habitum. Preterea aliunde etiam necessaria est, quia alio argumento probari potest, S. Hildegardem certo non obiisse ante annum 1179. Rem paucis ostendo. Ex prefatione ad librum Sciuias S. Hildegardis scribere cepit anno 1141, »cum quadraginta duorum annorum  septemque mensium« esset. Si autem anno 1141, etiam primo die anni, tantum annos habebat quadraginta duos et menses septem, non poterat anno 1178 annum etatis agere octogesimum secundum, quo defuncta est, quia sic annum octogesimum primum complebat die 1 Iunii anni 1179 aut serius. Constat igitur Sanctam usque ad annum 1179 superuixisse: et ulterius ex dictis liquet annum etatis ipsius octogesimum secundum fuisse tantum inchoatum, aut eam certe non uixisse nisi ad annos octoginta unum, et ut summum menses tres aut fere quatuor.

205. Corpus S. Hildegardis, teste Trithemio, sepultum fuit in choro ante altare maius. Magnum uero fuisse concursum populi ad ipsius sepulcrum  in anniuersario Sancte die, testantur Acta inquisitionis num. 5. neque id mirandum, cum et ante et post sepulturam ipsius uaria facta sint miracula, in iisdem Actis asserta, aut in uita num. 57. Porro solemnem corporis eleuationem nullam inuenio. Ea uerisimiliter nunquam est facta, quod canonizatio sepius quidem fuerit tentata, sed hactenus, ut uidebimus, ad finem non perducta. De uisitatione reliquiarum minus solemni Serarius in Moguntiacis, lib. II, cap. 38, hec scribit: »Cum ibi  diuersarer, uolumenque  de quo paulo ante percurrerem, inueni notata hec: »Anno 1489, Nouembris die 17, ex commissione reuerendissimi et gratiosissimi domini, D. Bertholdi  missi reuerendus et nobilis dominus Wolfgangus de Bicken, Ecclesie Moguntine canonicus et in spiritualibus uicarius, et honorabilis D. Io. Bertram de Numburg, artium et sacre Scripture doctor, reliquias S. Hildegardis aperuerunt: sed sine testimonio litterali de eius canonizatione. Acta in presentia nob. et deuote domine Alheidis de Reiffenberg abbatisse, et uirginum Sanctimonialium, et nob. et uenerabilis domini Petri Nothaffi canonici Moguntini,« etc. Laudatus Serarius, cuius opus anno 1604 impressum, paulo ante dixerat: »In Rupertino ipsius cenobio seruantur adhuc eius reliquie, ac magnum scriptorum in pergameno uolumen, sicuti et epistolarum in Eberacensi Rhingauie monasterio.«

 206. uerum, postquam anno 1632 per Suecos combustum est monasterium Rupertinum, ut dictum est num. 177, alio delate sunt reliquie S. Hildegardis, et S. Ruperti aliorumque, uidelicet ad monasterium Eibingense, de cuius per S. Hildegardem fundatione et situ in Rhingauia num. 177 egi. Etenim Papebrochius noster in Itinere Romano ms., pag. 23, narrat se anno 1660 cum Henschenio Moguntia excurrisse »in Eibingen.« Tum subdit de reliquiis ibi uisis: »Ibique, monstrante abbatissa, uidimus reliquias preclarissimas, corpus S. Ruperti., totum corpus S. Hildegardis, que monasterium in monte S. Ruperti Bingii fundauerat uirginibus nobilibus, quod cum esset per bella Suecica  dirutum, in hoc Eibingense sibi subiectum cum abbatissa sua se transtulerant uirgines, toto reliquiarum thesauro mirabiliter detecto, et conseruato per ipsos Suecos, nocturnis luminibus circa locum conspectis incitatos, ut Catholicis querendas reliquias et asportandas permitterent. Ibidem uestis illius erat, et caput cincinnis crinium ex rufo canescentibus obductum, culter quoque hyacinthino instructus manubrio ueluti dimidius, a S. Bernardo  donatus Diue una cum theca ex bubalino corio confecta. Inter libros ingens uolumen membranaceum erat ms. ac bicolumnare, continens omnia Opera S. Hildegardis: sed nusquam illa fabulosa reuelatio de hominibus Antichristum precessuris, que contra Dominicanos ac Franciscanos primum  concinnata, his temporibus de Societatis hominibus exposita, per calumniatorum nostrorum manus uagatur cum plausu ignorantis plebis.« Hactenus Papebrochius. Ceterum non reperio ossa S. Hildegardis diuisa fuisse, aut aliis donata. At de capillis Sancte in ueneratione habitis apud Treuirenses testantur Acta miraculorum, num. 5. Gelenius etiam in Colonia sua, recensens thesaurum sacrum ecclesie SS. Ioannis et Cordule, ei pag. 445 aliquid adnumerat »de capillis S. Hildegardis.«

207. Sanctam et in uita et post mortem multis claruisse miraculis, habent uita et Acta miraculorum; in his tamen num. 10 additur miracula deinde cessasse, precipiente archiepiscopo Moguntino,  »ut a signis cessaret,« ne uidelicet nimio populi ad Sancte sepulcrum confluentis tumultu diuinum officium et religio monialium detrimentum pateretur. His conformia scribit laudatus supra Serarius. »Ceterum, inquit, narrat Germanicus uite libellus tot ad illas eius reliquias diuina ui miracula fieri solita, ut propter ingentes hominum concursus ualde impediretur uirginum quies, in temploque pietas ac religio: uenisse igitur Moguntinum archiepiscopum, et Beate ipsi precepisse mirabilium id genus operum finem ut faceret: ipsamque, ut maioribus obsequendum mortua etiam doceret, paruisse: illorum tamen uel oculatos, uel diligentes ac certos examinatores fuisse non paucos, qui anno Domini 1233, Decembris die  16, suis communita sigillis ea Romam mitterent, et a sede peterent apostolica, ut in sanctorum ac sanctarum catalogum Beata hec referretur.« Acta hunc in finem confecta de uirtutibus Sancte et miraculis, que iam frequenter laudauimus, et post uitam edemus, predicta omnia abunde confirmant.

208. Illud porro examen institutum esse, eaque Acta confecta iussu Gregorii IX summi pontificis, discimus ex Annalibus ecclesiasticis Odorici Raynaldi ad annum 1237, num. 50. Nam ibi in aliis suis litteris Gregorius IX de illis sic loquitur: »Supplicantibus nobis olim dilectis in Christo filiabus abbatissa et sororibus monasterii S. Ruperti de Bingia Moguntinensis diecesis, ut recolende  memorie Hildegardem abbatissam eiusdem monasterii, que in uita et post mortem multis dicitur coruscasse miraculis, sanctorum ascribere catalogo curaremus, deferri ad nos libros ipsius, quos sancti Spiritus reuelatione composuisse creditur, facientes, cum preter Psalterium nullas litteras didicisset, nos preposito maioris ecclesie W . . . decano et A. scholastico S. Petri Moguntini nostris dedimus litteris in mandatis ut de ipsius uita, conuersatione, fama, meritis et miraculis, ac generaliter de omnibus circumstantiis per testes fide dignos inquirerent diligentius ueritatem, nobis quod inuenirent cum predictis libris sub sigillis suis fideliter remittentes.« Hec pontifex de mandato suo, ui cuius laudata Acta sunt composita.

 209. uerum cum hoc exsecutioni mandatum non fuisset cum tanta accuratione, quantam in re tanti momenti requirebat Gregorius, per litteras modo recitari ceptas aliud iubet examen institui. In his enim litteris, anno 1237 datis, ita pergit: »Quorum ad nos inquisitione remissa, quosdam inuenimus in illa defectus; cum enim habeatur in depositionibus testium ad nostram presentiam destinatis, quod eadem multos curauerat demoniacos et infirmos, nec persone, nec loca, nec tempora designantur; neque reperitur in eis quid uel que magistra dixerit, cum tamen dicatur ibidem, maiorem partem conuentus idem, quod magistra, dixisse. Preterea cum magistra ipsa primo interrogata deposuerit illam multa signa fecisse, in dictis depositionibus  inuenitur, tam [forte tantum] dixisse idem quod testes alii et conuentus. Quocirca mandamus, quatenus in inquisitione prefata diligenter ac prouide iuxta formam illis traditam procedentes, que inueneritis, sub sigillis uestris distincte ac prudenter exposita, usque ad nostrum beneplacitum fideliter conseruetis. Dat. uiterbii, II Non. Maii, pontif. nostri anno XI.« Utrum hoc Gregorii IX mandatum exactius fuerit perfectum, nullibi inuenio. Forte priores illi miraculorum inquisitores partim erant defuncti, aut ad alias dignitates promoti. Ex textibus etiam non pauci poterant deesse, cum interim quatuor anni post primum examen effluxissent, et prouecte etatis essent testes complures. Quidquid fuerit cause, de repetito illo examine nichil inuenio.

 210. Innocentius Iu, Gregorii successor, anno 1243 alias dedit litteras ad decanum, scholasticum, et alium canonicum Moguntinum, repetens defectus prioris inquisitionis, teste ibidem Raynaldo num, 39, et adiungens sequentia: »Mandamus, quatenus si processistis, in inquisitione huiusmodi, recipiendo singillatim super premissis testes fide dignos, et eorum dicta, prout quilibet per se simpliciter et seriatim deposuit, faciendo conscribi, processum ipsum sub sigillis uestris nobis transmittere studeatis. Alioquin de predictis omnibus, et nouis miraculis, si que fecisse dicitur; nec non de uita ipsius per fide dignos inquirentes sollicite ueritatem,  dicta ipsorum testium, quos singillatim examinare curetis, prout eorum quilibet per se coram uobis pure, simpliciter, et distincte ac ordinate quod super predictis omnibus sciuerit, deposuerit, faciatis cum attentione conscribi, nobis illa sub sigillis eisdem fideliter remittentes. Datum Later. uIII Kal. Decemb.« Quem hoc mandatum habuerit effectum, ignoro: at certe causa S. Hildegardis ad finem perducta non est sub Innocentio Iu, aut sub ipsius successoribus toto seculo XIII; et sic res fiebat semper magis difficilis.

211. Attamen seculo XIu iterum tentata est canonizatio S. Hildegardis, ut refert Trithemius in Chronico Hirsaugiensi ad annum 1317, ita scribens: »Ioannes papa uicesimus secundus ad instantiam  Petri archiepiscopi Moguntini, Willichino abbati Spanheimensi et quibusdam canonicis Ecclesie Moguntine per apostolica scripta mandauit, quatenus ad montem Sancti Ruperti prope oppidum Bingen, ubi Nabus Rhenum influit accedentes, de uita, moribus, signis atque miraculis diue Hildegardis, prime fundatricis et abbatisse dicti monasterii . . . . inquisitionem facerent diligentem: et quidquid inuenissent ueritate probatum, ad apostolice sedis examen fideli narratione transmitterent. Inquisitionis peracto scrutinio memorati commissarii uitam prefate monialis religiosam atque sanctissimam, ac multis miraculis, tam post mortem eius, quam prius, sufficienter comprobatam inuenerunt: eamque dignam canonizatione censentes,  necessaria pro effectu negotii ad Romanum pontificem memoratum destinarunt. Pontifex autem, testimoniis sibi destinatis diligenter relectis, ad canonizandam uirginem non fuit difficilis, quemadmodum apostolico scripto factus sum certior, quamuis optatum a multis negotium non perduxit ad effectum. Eius quoque predecessor, Clemens papa quintus, in eadem re commissarios ante dederat.« Hec Trithemius de tentata seculo XIu canonizatione. At illa semper fiebat difficilior, quia ad mandatum archiepiscopi Moguntini miracula cessauerant, nec testes superesse poterant ad probandum miracula prioribus post mortem annis patrata. Itaque solemnis canonizatio, que facile fieri  potuisset, si primi delegati ad causam examinandam accuratius processissent, nunquam est peracta.

212. uerumtamen Martyrologi a seculo saltem Xu S. Hildegardem celebrare ceperunt, ita ut uerisimile sit cultum ipsius fuisse permissum, etiamsi canonizatio non fuerit solemniter celebrata. Codex Hagenoyensis, exhibens auctum nonnichil Usuardi Martyrologium, et anno 1412 exaratus, apud Sollerium nostrum in Usuardi auctariis hoc die sic habet: »In monasterio S. Ruperti in Pingwia, Moguntine diecesis sancte Hildegardis sanctimonialis et prophetisse.« Ibidem »Hildegardis uirginis« meminit matricula Carthusie Ultraiectine. Longius elogium contexuit Greuenus hoc modo: »Apud Pinguiam in diecesi Moguntinensi, depositio sancte memorie  Hildegardis uirginis, que tempore S. Bernardi abbatis odorem sue sanctitatis late sparsit, adeo  ut plurimi Romani pontifices ei scribentes, se et Ecclesiam Romanam orationibus illius commendauerint: cumque Latini sermonis esset ignara, Spiritu sancto docente, omnia que scripsit, Latine exceptoribus dictauit.« Molanus eamdem celebrat his uerbis:« Apud Bingam, sancte Hildegardis uirginis, que tempore S. Bernardi abbatis odorem sue sanctitatis late sparsit.« Accedit Baronius in Martyrologio Romano, ita scribens: »Apud Bingiam in diecesi Moguntinensi sancte Hildegardis uirginis.« Baronium secuti sunt omnes qui Martyrologium Romanum uariis idiomatibus exhibent.

213. In Florario Sanctorum ms., quod seculo Xu compositum, de S. Hildegarde ad 17 Septembris  hec habentur: »In Brugis [lege Bingis] depositio sancte Hildegardis uirginis anno etatis sue LXXXII, anno salutis 1181,« imo 1179. Petrus de Natalibus, episcopus Equilinus, qui floruit seculo XIu, de S. Hildegarde uirgine multo prolixius dat elogium, in quo nichil inuenio corrigendum preter diem obitus male fixum X Kal. Iulii. Mitto tamen istud elogium, quia omnia ibi dicta iam abunde sunt exposita. Menardus in Martyrologio Benedictino ad hunc diem sic habet: »Apud Bingiam, in diecesi Moguntinensi, sancte Hildegardis uirginis et abbatisse.« Wion ad eumdem diem: »Apud Bingam depositio S. Hildegardis uirginis et abbatisse, que tempore S. Bernardi abbatis odorem sue sanctitatis late sparsit.«  Hi cum aliis pluribus S. Hildegardi dant titulum abbatisse, quia cenobio a se fundato prefuit. Attamen abbatisse titulo ipsa nunquam usa uidetur, nec uiuentem unquam abbatissam ab aliis dictam inueni; sed frequenter magistram monialium, alias prepositam, alias priorissam. Que uero post Sanctam cenobio ipsius Rupertino prefuerunt, abbatisse fuerunt dicte. Bucelinus in Menologio Benedictino affert gestorum plerorumque compendium, quod in paucis corrigi potest ex disputatis in hoc Commentario. De cultu S. Hildegardis Trithemius De uiris illustribus, lib. III, cap. 334, breuiter hec scribit: »Cuius festum agitur Iu Kalendas Octobris;« sed uerisimiliter legendum est Xu Kalendas Octobris, siue die 17 Septembris. Cultum hunc seculo XIu  aut Xu inchoatum suspicor, quia nomen Hildegardis tunc Martyrologiis insertum.





uITA SANCTAE HILDEGARDIS AUCTORIBUS GODEFRIDO ET THEODORICO MONACHIS.




PRAEFATIO THEODORICI IN uITAM TOTAM.

 1.  Dominis uenerabilibus LUDOuICO et GODEFRIDO abbatibus, THEODORICUS, humilis seruorum Dei seruus, salutem cum deuotis orationibus.

Auctoritatis uestre preceptum accepi, ut post Godefridum, uirum ingenio clarum, uitam sancte ac Deo dilecte Hildegardis uirginis  in ordinem redigerem, et quasi odoriferis floribus serta contexens, uisiones eius, gestis suis insertas, sub diuisione librorum, in unius corporis formam redigerem. uisum est mihi hoc opus uiribus meis nimis arduum, quin etiam et uerecundum, ut scilicet quasi quidam arbiter sederem, et de alieno opere sententiam tenerem. Cum ecce dubio et anxio influxit animo, quod uires, quas imperitia denegat,  caritas ministrat: et melius esse, cum pudore hominum ferre ridiculum, quam inobedientie subire periculum. Itaque parui eo modo, ut prefati uiri liber, prime positionis locum obtinens, nullam sue dispositionis patiatur iacturam; deinde secundus liber, uisionum pulcherrimum et admirabilem textum;  tertius, miraculorum, que mirabilis Deus per eam operari dignatus est, a nobis digestam, diuisam et ordinatam contineret scripturam. Ita precedentis scriptoris non minuetur gloria et ad ueram sapientiam celestemque uisionem et diuinam uirtutem legentium incitabitur memoria. Quis enim bonus non magis incitabitur magnis affectibus ad uitam perennem, sancte, et pie, et iuste uiuendo, anhelare, cum uiderit gemmam preclaram, tot ornamentis uirtutum, uidelicet uirginitatis, patientie simul doctrine, tam insigniter radiare? Idcirco dedimus operam ne in absconso uel sub modio accensa lucerna Christi poneretur, quasi occultanda, sed super candelabrum posita, luceret omnibus qui in domo Dei sunt, uite, uerborum et morum  splendifluis exemplis imitanda. Quod si quid in hac re indocta obsequentis peccauit temeritas, benigna iubentium dominorum indulgeat caritas: totumque suo delictum ascribat studio, que tam graui nos imbecillos uoluit onerare operis negotio  .



LIBER PRIMUS DE GESTIS SANCTAE.



CAPUT PRIMUM. Sancte natales, pueritia uisionibus illustrata; uita monastica sub Iutta magistra.


2. In Romana republica regnante Henrico  , fuit  in Gallie citerioris partibus uirgo, tam generis quam sanctitatis ingenuitate illustris, nomine Hildegardis, patre Hideberto  , matre Mechtilde progenita. Qui, licet mundanis impliciti curis et opulentia  conspicui, Creatoris tamen donis non ingrati, filiam prenominatam diuino famulatui manciparunt, eo quod iam ineuntis etatis eius prematura sinceritas ab omni carnalium habitudine multum dissentire uideretur. Mox namque, ut poterat primam tentare loquelam, tam uerbis quam nutibus significabat his qui circa se erant secretarum uisionum species  , quas preter communem ceteris aspectum, speculatione prorsus insolita intuebatur. Cum [ms, cumque] iam fere esset octo annorum, consepelienda Christo, ut cum ipso ad immortalitatis gloriam resurgeret, recluditur in monte Sancti Disibodi, cum pia Deoque deuota femina Iutta [ms. Iuttha], que illam sub humilitatis et innocentie ueste diligenter instituebat, et carminibus tantum  Dauidicis instruens, in psalterio decachordo iubilare premonstrabat. Ceterum preter simplicem psalmorum notitiam, nullam litteratorie uel musice artis ab homine percepit doctrinam, quamuis eius exstent scripta non pauca, et quedam non exigna uolumina. uerum hoc ex ipsius potius dictis in promptu est declarare. Ait enim sic in libro suo, qui Sciuias prenotatur: »Cum quadraginta duorum annorum, septemque mensium essem, maxime coruscationis igneum lumen aperto celo ueniens, totum cerebrum meum transfudit, et totum cor, totumque pectus meum, uelut flamma, non tamen ardens, sed calens, ita inflammauit, ut sol rem aliquam calefacit, super quam radios suos ponit. Et repente intellectum expositionis librorum, uidelicet  Psalterii, Euangelii, et aliorum Catholicorum, tam ueteris quam Noui Testamenti uoluminum sapiebam, non autem interpretationem uerborum  textus eorum, nec diuisionem syllabarum, nec cognitionem casuum aut temporum habebam.«

3. Sed ut ad propositum redeam, uirgo Christo uoto monastice professionis et sacri uelaminis benedictione prouecta [ms. perfecta] crescebat, et ibat de uirtute in uirtutem, annitente et congaudente prouectibus eius supra prenominata [ms. nominata] matre uenerabili, que iam ex discipula magistram, ac preuiam semitarum excellentium, eam fieri cum admiratione cernebat. Flagrabat  siquidem in eius pectore caritatis benignitas, que nullum a sua latitudine excluderet. Turrim quoque uirginitatis murus tuebatur humilitatis: hinc cibi potusque parcimonia uestium uilitate fouebatur: inde tranquillitas cordis pudibunda silentio [ms. pudibunda silentii] ac uerborum parcitate monstrabatur: que omnia sanctarum monilia uirtutum, summi fabricata manu Artificis, patientia custos in sponsa Christi exornanda seruabat.  Sed quoniam uasa figuli probat fornax, et uirtus in infirmitate perficitur, non defuerunt ei ab ipsa fere infantia crebri et pene continui languorum dolores, ita ut pedum incessu perraro uteretur: et cum tota carnis materia fluitaret, uita illius esset quedam pretiose mortis imago. Quantum uero exterioris hominis uiribus deerat, tantum interiori per spiritum scientie ac fortitudinis accedebat: et, corpore tabescente, mirum in modum feruor spiritus inestuabat.

4. Cumque in sancto proposito multis annis succrescens, soli Deo complacere satageret, iamque tempus instaret, quod ad multorum prouectum uita eius ac doctrina patesceret, commonetur diuinitus, uoce ad eam facta, ut de cetero que  uideret et audiret, scribere non cunctaretur. Illa uero per femineam uerecundiam, et uulgi uaniloquia, et temeraria hominum iudicia trepidante, cum que ostensa sunt celitus secreta, reuelare stimulo acriori coarctaretur non hesitare, tandemque dum longa egritudine tabefacta decubuisset, primo cuidam monacho, quem sibi magistrum prosposuerat, et per eum abbati suo, cum metu et humilitate causam huius flagelli aperuit. Ille rei nouitatem insolitam mente pertractans, quanquam Deo nichil impossibile esse cognosceret, adhibitis de collegio prudentioribus, experiendum iudicauit quod audiebat: ac de scripturis et uisionibus eius quedam sciscitatus, ea que Deus daret, monuit declarare.  Mox ut illa scribendi opus, quod non didicerat, attentauit, redeunte uirium sibi solita possibilitate [ms. potestate], de lecto languoris erigitur. Tunc abbas, accepta inusitati miraculi certitudine, non suo contentus iudicio, rem ad publicam notitiam uidit [ms. iudicauit] esse proferendam: ueniensque ad matricem sedem Moguntinam [ms. Moguntiam], coram uenerabili archipresule Henrico et capitaneis Ecclesie, quod cognouerat exposuit. Scripta quoque que uirgo beata nuper ediderat, ostendit.

5. Per idem tempus sancte Romane sedis antistes, felicis memorie Eugenius, celebrato Remis uniuersali concilio  , per Adalberonem Treuirorum  archiepiscopum deuocatus [ms. uocatus], Treuiri morabatur. uisum est pontifici Moguntine ciuitatis et maioribus cleri, ad Apostolici cognitionem esse [ms. de his esse] ueniendum, quatenus ipsius auctoritate nosceretur quid de compertis recipiendum aut refutandum foret. At papa summe discretionis, auditu tante nouitatis attonitus, cum Deo sciret cuncta esse possibilia, rem diligentius inuestigare gestiens, uenerabilem uirduni presulem   , et cum eo Adelbertum  primicerium, aliasque personas idoneas dirigit ad cenobium, sub quo eadem uirgo tot annis degebat [ms. tegebatur] inclusa, ut sine strepitu uel curiositatis acumine, quid rerum [ms. quod uerum] esset, ab ipsa sciscitarentur. Quibus humiliter inquirentibus, cum illa simpliciter, que de se erant, aperuisset, ad Apostolicum redierunt, et magna ipsius, magna cunctorum astantium exspectatione, que audierant, retulerunt. His papa recognitis, iubet representari scripta beate Hildegardis, que sibi de prefato cenobio perlata susceperat, et ex manibus propriis tenens, ipseque recitatoris uice functus, archiepiscopo et cardinalibus omnibusque qui de clero aderant, publice legit, ac responsa uirorum, quos ad hec indaganda miserat,  pronuntians, omnium mentes et uoces in laudem Conditoris et congratulationem excitauit. Aderat etiam ibidem sancte recordationis Bernardus abbas Clareuallis, quo mediante, ceterisque adnitentibus, monebatur summus pontifex, ne tam insignem lucernam silentio tegi pateretur, sed gratiam tantam, quam tempore ipsius Dominus manifestare uellet, sua auctoritate confirmaret. Ad hec reuerendus Pater patrum, tam benigne quam et sagaciter, assensum prebens, litteris salutatoriis beatam uirginem uisitauit in quibus concessa sub Christi et beati Petri nomine licentia proferendi, quecunque per Spiritum sanctum cognouisset, eam ad scribendum animauit. Sed et locum, quo illa fouebatur,  honorauit, datis ad abbatem  et fratres cenobii gratulatoriis ex suo nomine litterarum apicibus.



CAPUT II. Fundat cenobium in monte S. Ruperti prope Bingium, illudque cum sororibus suis inhabitat: pergit perpetuis uisionibus illustrari.

6. Igitur beata Hildegardis cum fiducia humillima uerbis, que non ab homine, neque per hominem acceperat, aperuit et perfudit tam sancte opinionis odorem bonum longe lateque fragrantem. Tunc confluebant [ms. circumfluebant] ad eam filie nobilium non pauce, sub habitu religionis regularibus semitis instituende. Cumque omnes unum reclusionis habitaculum uix caperet, iamque de transferendis et  ampliandis earum mansionibus consilium uersaretur; demonstratur illi per Spiritum [ms. Spiritum sanctum] locus, ubi Naha  fluuius Rheno confluit, uidelicet collis a priscis diebus sancto Ruperto  confessori ex nomine attitulatus, quem ille olim patrimonii iure possederat, ibique cum beata genitrice sua, Bertha nomine, et sancto Wiberto  confessore, uitam feliciter in Dei opere ac famulatu consummauit, ac de sepultura eius ac reliquiis loco nomen inheserat. Itaque dum uirgo Dei locum transmigrationis, quem non corporalibus oculis, uerum intima uisione cognouerat, abbati suo et fratribus designaret, sed illis hesitantibus, eo quod discessum eius moleste ferrent, ne iussum Dei peragere impediretur, decidit, ut pridem [ms. prius], in lectum prolixi languoris, de quo non antea surrexit, quam abbas et ceteri diuino se nutu urgeri conspicerent ad consentiendum, nec obstarent, sed pro posse adniterentur. Ex quibus Arnoldus ex laico monachus, qui forti obstinatione renitendo ceteros ad obsistendum uidebatur animare, dum esset in predio ecclesie uilla Wilara, tanta uexatione subito  percussus est corporis, ut de uita quoque desperaret, linguamque in immensum turgentem ore continere non posset.

7. Postulauit ergo nutibus quibus poterat, ut ad Sancti Roberti ecclesiam deferretur: moxque, ut illic uouit, quod ulterius non obstaret, sed pro posse adniteretur, protinus recepta incolumitate, cepit adiutor esse preparantium mansiones, et propriis manibus dissipare uineta, ubi domus edificarentur, sanctimonialium receptaculis apte. Ipsa uero, cuius migrationi hec habitacula preparabantur, dum propter moras diuine uisionis exsequende iaceret gressuum penitus officio destituta, et tanquam saxea rupes, de lecto, in quem deciderat, nullatenus moueri  posset, non satis credulus abbas referentibus, intrauit, ut uideret. Cumque totis uiribus per se conaretur, uel de capite illam sustollere, uel de latere in latus reclinare, nichilque conando penitus efficeret, tam insolito stupefactus miraculo, cognouit non passionis humane, sed diuine correptionis esse, quod gerebatur, nec ulterius [ms. nec sibi ulterius] contreundum fore celesti edicto, ne deterius quidpiam ut ipse pateretur. Quoniam uero locus prenominatus partim ad Moguntine Ecclesie canonicos pertinebat, et fundus cum oratorio Sancti Roberti possessio erat comitis Bernardi de Hildensheim, facta per interuentum fidelium legatione, uirgo Dei prescia licentiam sibi et sororibus suis obtinuit illic inhabitandi.

 8. Igitur post longam gradiendi defectionem, dum iam utrinque deliberatum esset, ut cum consororibus [ms. addit suis] dimitteretur ad locum, quem in spiritu preuiderat, ingressus abbas ad iacentem et afflictam, dixit, ut in nomine Domini surgeret, abitura ad mansionem sibi celitus predestinatam. Tunc illa dicto citius surgente, tanquam nichil tam  prolixo tempore debilitatis sensisset, stupor et admiratio cunctos, qui aderant, apprehendit. Nec immerito, cum et ea que circa decumbentem fieri [ms. geri] uisa erant, non minus essent stupenda, quia ex quo locum mutandi celitus accepit mandatum, quoties res ad effectum tendere uidebatur, toties illa leuamen passionis in suo corpore sentiebat, ac uice mutata, quoties obnitentium contradictione cassari negotium cernebatur, toties ista, licet absens, intensiore grauamine laborabat. Aliquando de stratu repente consurgens, cunctosque reclusionis angulos et habitacula perambulans, loqui omnino non poterat: rursumque ad lectum rediens, deficiente gressu, loquebatur ut prius. Quo languoris genere non tunc solum laborauit, sed et quotiescunque  feminea trepidatione tardasset uel dubitasset superne uoluntatis peragere negotia, hoc certitudinis in se capiebat argumentum.

9. Tandem ergo Dei famula cum decem et octo puellis Deo sanctis [ms. sacratis] pristine habitationis loco decedente, quantum his quos deserebat, doloris et luctus derelinquebat, tantum regioni, ad quam accedebat, gaudii et exsultationis afferebat. Fuerant namque illi de Bingensi [ms. Binguensi] oppido et contiguis uillis multi honoratorum, et de plebe non exigua multitudo, qui eam cum grandi tripudio et diuinis laudibus exceperunt. At ipsa cum suo, imo Christi, grege pusillo paratum sibi locum ingressa, diuinam, que cuncta dispensat, Sapientiam  deuota cordis alacritate magnificabat, et commissas tutele sue sanctimoniales uirgines materno affectu fouebat, et regularibus institutis prudenter imbuere non cessabat. Et ne alieni iuris possessionem uideretur inuasisse uel occupare, de donariis fidelium que fama nominis eius adducti deferebant, locum sue habitationis, partim dato pretio, partim facto concambio, a proprietariis predictis obtinuit. Quem quia liberum suscepit, liberum manere perpetuo constituit; ita ut patriocinio tantum Moguntine Ecclesie subiectus, non alium quam sedis ipsius archiepiscopum haberet defensorem, ne, si laicum aduocatum assumeret, ouili lupum uideretur inducere: quo fere generali morbo per orbem plurime uexantur ac uastantur ecclesie. Erga prelatos  cenobii, de quo migrauerat, hoc tantum subiectionis sibi suisque filiabus retinuit, ut que de spiritualibus, hoc est de ordinis tenore et de monachatus professione querenda essent, ab eis potius quam aliunde susciperent: et prout res et tempus posceret, sacerdotes de ipso cenobio susciperent, quos propria et libera electione  nominatim expetiuissent, qui eas tam in cura animarum ac diuinis exsequendis  officiis, quam in temporalium procuratione sustentarent.

10. Que omnia non solum permissu, sed et consulto uenerabilis Henrici atque Arnoldi  Moguntine metropolis archipresulum, sed et scriptis eorumdem cum consensu abbatum, decreta et confirmata sunt; ne quid potestatis in predia Sancti Ruperti sibi usurparet ecclesia Sancti Disibodi, priuilegiorum auctoritate, imo, ut pressius dicam, superni Numinis interdicto uetitum est: siquidem hec ipsa uirgo, dum reuelatione intima cognosceret pro tali negotio eundum sibi esse ad idem cenobium, et instar Ione prophete trepidatione quadam detineretur, diuine castigationis flagello tacta, pene languit usque ad mortem. Quo uerbere commonita,  se fecit in oratorium deportari, ibique se quo Deus iubebat ituram, si correptio cessaret, deuouit. Deinde petiit ut equo imposita et manibus sustentata deduceretur: moxque ut uie pauxillum deducta est, receptis uiribus, letabunda procedebat. Perueniensque ad Montem prenominati confessoris, cui [ms. quomodo] uenire compulsa esset, exposuit, atque locum sue habitationis cum allodiis ad se pertinentibus, ab illis [ms. illis] cenobii fratribus absoluit, relicta illis plurima portione possessionum, que illi cum sororibus susceptis tradite fuerant et insuper pecuniarum non modica quantitate, ne quid usquam iuste querele relinqueretur.

11. uerum, et ea que series narrationis exigit,  repetam, beata Hildegardis, quamuis in se Lie  parturientis crebros dolores sustineret, nichilominus speciose Rachelis oculos claros lumine speculationis interne pascebat, et quecunque interius aspexisse, dictis et scriptis, prout nouerat expedire, pandebat. De quo genere speculandi seu uidendi modo, qui perrarus ac pluribus etiam excellentium sanctorum noscitur in hac mortalitatis umbra incompertus fuisse, res poscit ut aliqua dicantur [ms. aliquid dicatur]: quod ipsius uerbis potissimum, quantum uel ipsa pandere potuit, cognoscatur. Sic enim dicit in epistola, qua ad Wibertum Gemblacensem  monachum, de his que de ea relatu fame audierat, sciscitantem, rescripsit: »Deus,  inquit, ubi uult, ad gloriam nominis sui, et non terreni hominis, operatur. Ego quidem [ms. addit semper] trementem timorem habeo, quoniam nullam securitatem ullius possibilitatis in me scio. Sed manus meas ad Deum porrigo, quatenus uelut penna, que omni grauedine uirium caret, et que per uentum uolat, ab ipso sustinear, nec ea, que uideo, perfecte scire possum, quandiu in corporali  officio sum, et in anima inuisibilis [ms. inuisibili], quoniam in his duobus homini defectus est. Ab infantia autem mea, ossibus, et neruis, ac uenis meis nondum confortatis, uisionem hanc in anima mea usque ad presens tempus semper uideo, cum iam plusquam septuagesima annorum sim; animaque mea, prout Deus uult, in hac uisione sursum in altudinem firmamenti, et in uicissitudinem diuersi eris ascendit, atque inter diuersos populos se dilatat, quamuis in longinquis regionibus et locis a me remoti sint. Et quoniam hec tali modo in anima mea uideo, idcirco etiam secundum uicissitudinem nubium et aliarum creaturarum ea conspicio.  Ista autem nec exterioribus oculis uideo, nec exterioribus auribus audio, nec cogitationibus cordis mei, nec ulla collatione quinque sensuum meorum percipio, sed tantum in anima mea, apertis exterioribus oculis, ita quod nunquam in eis defectum exstasis passa sum, sed uigilans die ac noct eea uideo.

12. Itaque sicut ex uerbis precedentibus colligimus, uere mirus et perrarus [ms. perdius] huic sancte uirgini speculationis adfuit modus. Nempe ad similitudinem sanctorum animalium, que uidit Ezechiel  , ipsa certum pennatum animal ibat, et non reuertebatur: et iterum ibat, et reuertebatur  : quia ab actiua uita, quam apprehenderat, ad quelibet infima non reuertebatur; et a contemplatiua, quam, carne obsita, iugiter tenere non poterat, in actiuam uitam reuertebatur. Quasi enim ei de actiue uite modo diceret Deus: Non te deseram neque derelinquam , a bono proposito non permisit eam redire; et iterum, quasi de contemplatiue uite modo ei diceret: Auerte oculos tuos, quia ipsi me auolare fecerunt , de speculatione sue incomprehensibilis maiestatis ad actualis uite laborem eam permisit redire. Auerte, inquit, oculos tuos a mea contemplatione, quia ipsi me auolare faciunt, dum me in  hac uita ad perfectum comprehendere non sufficiunt. Unde et Psalmista ait: Accedit homo ad cor altum et exaltabitur Deus : quia quo altius puro corde queritur, eo sublimius, quam sit incomprehensibilis, comprehenditur. Eo modo beata uirgo in carne adhuc posita, et per actiuam laborabat, et per contemplatiuam in ipsam diuinitatis lucem totis desideriis inhiabat. Sed hic primo libro ponentes terminum, benedicamus Dominum, qui ancillam suam ab ipso ortus sui principio electam respexit, et eam dilectam usque ad claritatem uisionis sue prouexit.



LIBER SECUNDUS DE uISIONIBUS SANCTAE



PROLOGUS.


13. Grandem quidem materiam ingenia parua non sufferunt: sed caritas et obedientia, quibus me totum semper uobis debere profiteor, Ludouice et Godefride abbates optimi, mentem meam etiam de impossibilibus ad possibilem facultatem efferunt. Unde quamuis nullo fretus ingenio, tamen preceptis uestris in caritate Christi obtemperaui, et libellum secundum de uita beate Hildegardis uirginis, secretis et arcanis uisionibus quasi quibusdam amenis floribus respersum, ab eo loco, quo precedentem librum Godefridus  bone memorie terminauit, ordinare et perficere, Deo fauente, curaui. In quo ex uerbis ipsius Deo dilecte uirginis tanta elucet claritas prophetie, ut nichil minus antiquis Patribus  uideatur percepisse gratie. Nempe sicut legitur de Moyse, quod indesinenter fuerit in tabernaculo, sic et ipsa in uisionum celestium morabatur umbraculo, uidelicet ut, sicut ille, sic ista a Deo, ut aliquid  disceret, aut auditores suos aliquid doceret. An non morabatur in celesti tabernaculo, et transcenderat nebulam totius carnalitatis, cum dictatum et uerba Euangelii Ioannis, In principio erat uerbum, etc. , eam docuit Spiritus ueritatis? Ipse enim Spiritus sanctus, qui in cor Ioannis profluxit, quando hanc profundissimam reuelationem de pectore Iesu suxit, per diuinam sue dignationis gratiam hoc istam uoluit discere, quod ille dignus fuit dicere. Sed de his iterum loqui differamus, et proposita, aspirante ipso Spiritu disseramus. Nec moueat lectorem, quod quedam, que in precedenti libro uite eius prescripta sunt, eadem in subsequenti etiam opere uisionum eius, nichilominus descripta sunt: quia dignum iudicauimus, ut et qualitas ordinis in  recitatione historie eius seruaretur, et auctoritas uel integritas uerborum, que per Spiritum sanctum prolata sunt, in descriptione uisionum eius nullatenus mutilaretur  .



CAPUT PRIMUM. Sancta, Latini sermonis ignara, libros tamen Latine scribit: uisionibus a pueritia gaudet: eas cogitur scribere: multos consilio iuuat et monitis, et suas recte dirigit.


14. Igitur beata uirgo in loco ad quem uisu diuino migrauerat, librum uisionum suarum, quem apud montem Sancti Disibodi inchoauerat, consummauit  , et quedam de natura hominis et elementorum, diuersarumque creaturarum, et quomodo homini ex his succurrendum sit, aliaque multa secreta prophetico spiritu manifestauit. Patet etiam quam eleganter epistolis, de diuersis prouinciis ad se directis, responderit, si quis tenorem uerborum eius, ex reuelatione diuina  prolatorum, altius considerare  uoluerit. Sunt tamen in unum uolumen compilate et sue, et ille, que ad se fuerant [ms. uenerant] destinate. Quis uero non miretur, quod cantum dulcissime melodie mirabili protulit symphonia, et litteras non prius uisas, cum lingua edidit antea inaudita?  Preter hec, Euangelia quedam exposuit, aliasque typicas expositiones composuit: que omnia, quia ei clauis Dauid aperuit, gratulari merito et cantare anime sue licuit, quod eam Rex in cellaria sua introduxerit, ut inebriaretur ab ubertate domus sue, et potaretur torrente uoluptatis sue: unde et ipsa, sicut scriptum est, a timore Domini concipiens, pareret spiritum, et salutes  super terram faceret. Magnum est etiam illud et admiratione dignum, quod ea, que in spiritu audiuit uel  uidit, eodem sensu et eisdem uerbis, circumspecta et pura mente, manu propria scripsit, et ore edidit  , uno solo fideli uiro symmista contenta, qui ad euidentiam grammatice artis, quam ipsa nesciebat, casus, tempora et genera quidem disponere, sed ad sensum uel intellectum eorum nichil omnino addere presumebat uel demere. De hoc certe etiam ad Adrianum papam  scripsit, quod sic in celesti uisione sibi dictum audiuit:« Cum desuper tibi ostensa ad formam humane consuetudinis non protuleris in Latina lingua, quia hec consuetudo tibi non est data, ille qui limam habet [ms. scientiam haberet], ad aptum sonum hominum explere non negligat.«

 15. Congruum autem uidetur, ut hoc in loco scripta uisionum eius aliqua inseramus; et ex his, quam conuenienter sententia illa de Canticis, Dilectus meus misit manus suas per foramen, et uenter meus intremuit ad tactum eius , sibi adaptari  queat, uideamus. Hec scripta ita se habent. »In mystica, inquit, uisione et in lumine caritatis [ms. claritatis] de sapientia, que nunquam deficiet, uerba hec sic audiui et uidi: Quinque toni iustitie humano generi a Deo missi intonant, in quibus salus et redemptio credentium constat. Et hi quinque toni excellentiores omnibus operibus hominum sunt, quia omnia opera hominum de his nutriuntur, qui sunt, qui in sonis non eunt, sed cum quibus omnia opera hominis in quinque sensibus corporis eius perficiuntur. Et de illis talis ratio est: Primus tonus per fidele Abel sacrificium, quod Deo immolauit, opere completus est. Secundus autem, quando Ne per preceptum Dei arcam edificauit; tertius uero per Moysen, quando ei lex data est, que  punctum [forte pactum] circumcisionis Abrahe fuit. Sed in quarto tono uerbum summi Patris in uirginis uterum descendit, et carnem induit, quia idem uerbum cum aqua limum coagulauerat, et sic hominem formauerat: unde et omnis creatura per hominem ad ipsum clamauit, qui eam fecerat, sicque propter hominem Deus omnia in se portauit. Alio enim tempore hominem creauit, alio autem ipsum portauit, ut omnes, quos consilium serpentis perdiderat, sibi attraheret. Quintus autem tonus perficietur, cum omnis error et irrisio finietur: et tunc homines uidebunt et cognoscent quod nullus citra Dominum [ms. contra Deum] quidquam facere possit. Hoc uero [ms. modo] in quinque tonis a Deo missis uetus et Nouum Testamentum perficietur, ac  mirificus numerus hominum complebitur. Et post hos quinque tonos Filio Dei quoddam lucidum tempus dabitur, ita quod ab omni carne palam cognoscetur. Postea diuinitas in semetipsa operabitur, quandiu uult.

16. Sapientia quoque in lumine caritatis docet, et iubet me dicere quomodo in hac uisione constituta sum. Et ego uerba hec non dico de me, sed uera Sapientia ista dicit de me, et sic loquitur ad me: »Audi, o homo, uerba hec, et dic ea, non secundum te, sed secundum me: et docta per me, hoc modo dic de te: In prima formatione mea, cum Deus in utero matris mee spiraculo uite suscitauit me, uisionem istam infixit anime mee. Nam post  Incarnationem Christi anno millesimo centesimo doctrina apostolorum et ardens iustitia, quam in Christianis et spiritualibus constituerat, tardare cepit, et in hesitationem uertebatur. Illis temporibus nata sum, et parentes mei cum suspirio [ms.  suspiriis] Deo me uouebant, ac tertio etatis mee anno tantum lumen uidi, quod anima mea contremuit: sed pre infantia de his nichil proferre potui. In octauo autem anno etatis mee in spiritualem conuersationem Deo oblata sum, et usque in quintum decimum annum fui multa uidens, et plura simpliciter loquens, ita quod et admirabantur, qui hec audierunt, unde uenirent, et a quo essent. Tunc et ego in meipsa admirata sum, quod cum infra [forte intra] in anima uidi, exteriorem etiam uisum habui: et quod hoc de nullo homine audiui, atque uisionem, quam in anima uidi, quantum potui, celaui: multaque exteriora ignoraui de frequenti egritudine, quam a lacte matris mee hucusque passa sum, que carnem meam macerauit, et ex qua uires mee  defecerunt. His ualde fatigata, a quadam nutrice mea quesiui, si aliqua, exceptis exterioribus, uideret, et nichil mihi inde respondit, quoniam nichil [ms. nichil horum] uidebat. Tunc magno timore correpta, non audebam hec cuiquam manifestare, sed tamen plura loquendo, dictando, de futuris solebam enarrare. Et quando hac uisione pleniter perfundebar, multa, que audientibus aliena erant, loquebar. Sed cum uis uisionis aliquantulum cessit, in qua me plus secundum mores infantis, quam secundum annos etatis mee exhibui, ualde erubui, et sepe fleui, et multoties libenter tacuissem, si mihi licuisset. Pre timore autem, quem ad homines habebam, quomodo uiderem, nulli dicere audebam.  Sed quedam nobilis femina, cui in disciplina eram subdita, hec notauit, et cuidam sibi note monache  aperuit.«

17. Eidem femine Deus per gratiam suam quasi riuulum ex multis aquis infudit, ita quod bonis operibus quietem non tribuit  , quousque bono fine presentem uitam finiuit, cuius etiam merita Deus per quedam pulchra ostendit signa. Post cuius finem ita permansi uidens in quadragesimum etatis mee annum. Tunc in eadem uisione magna pressura coacta sum palam manifestare ea que uideram et audieram. Sed ualde timui et erubui proferre que tam diu silueram. uene autem medulle [ms. et medulle] mee tunc plene uirium erant, in quibus ab infantia et iuuentute mea defectum habebam.  Ista cuidam monacho magistro meo intimaui, qui bone conuersationis et diligentis intentionis ac ueluti peregrinus a sciscitationibus morum multorum erat. Unde et eadem miracula libenter audiebat: qui admirans mihi iniunxit, ut ea absconsa [ms. absconse] scriberem, donec uideret, que [ms. que essent] et unde essent. Intelligens autem quod a  Deo essent, abbati suo intimauit, magnoque desiderio deinceps mecum in his laborauit. In eadem uisione scripta prophetarum, Euangeliorum, et aliorum sanctorum quorumdam philosophorum, sine ulla humana doctrina intellexi, ac quedam ex illis exposui, cum uix notitiam litterarum haberem, sicut indocta mulier me docuerat. Sed et cantum cum melodia in laudem Dei et sanctorum absque doctrina ullius hominis protuli et cantaui, cum nunquam uel neumam  , uel cantum aliquem didicissem. Hec ad audientiam Moguntine ecclesie allata cum essent et discussa, omnes ex Deo esse dixerunt, et ex prophetia, qua olim prophete prophetauerant. Deinde scripta mea Eugenio pape  , cum Treberi esset, allata sunt, qui ea gratanter  coram plurimis legi fecit, ac per seipsum legit, multumque de gratia Dei confidens, benedictionemque suam cum litteris mihi mittens, precepit ut ea, que in uisione uiderem uel audirem, scriptis attentius commendarem.«

18. Itaque [ms. igitur ex] beate uirginis pulcherrima uisione, et sui timoris, quem ad accessum Spiritus sancti capiebat, recitatione, de Apostolici quoque benedictione, et de percepta ab eo scribendi permissione, patenter colligimus, quod ille dilectus suus Sponsus celestis iehsu Christus uere misit manum suam, id est operationem et inspirationem Spiritus sancti, per foramen, hoc est, per occultam gratiam suam, et uenter eius, scilicet mens  sua, ad tactum eius, hoc est ad infusionem gratie sue intremuit, ob insolutum uigorem spiritus et pondus, quod interius sensit. Quid aptius? quid conuenientius? Certe sicut per illum in Elia  sibilum aure tenuem [ms. tenuis] frequentior uisitatio signatur, ita diuini Spiritus saporem toties degustabat mens eius, quoties in contemplationis sublimitate suspendebatur. Et quid fecit? Surrexi, inquit, ut aperirem dilecto meo . O uere beata uirgo, que, sicut scriptum est, quia dilexit cordis munditiam, propter gratiam labiorum suorum habet amicum Regem, id est, Christum, a quo tale percepit donum! Secundum mensuram enim, quam sibi dare Spiritus sanctus uoluit, nam sicut spirat, ubi uult, sic etiam diuidit singulis, prout uult,  quin surgeret et dilecto aperiret, recusare non poterat: et nunc uoce, nunc litteris, pessulum ostii sui aperiens dilecto, foris exsequebatur, quod intus audiuit. Quid intus audiuit? Deriuentur foras fontes tui, et in plateis aquas tuas diuide .

19. Igitur dum ad hunc modum bonorum operum  riuis affluentibus quasi paradisi fluminibus irrigaretur, non modo tota uicinia, uerum etiam ex omni tripartita Gallia atque Germania confluebant ad eam undique utriusque sexus populorum examina, quibus per gratiam Dei utriusque uite affatim accommoda impendebat exhortamina. Ad salutem enim animarum suarum proponebat eis et soluebat questiones sanctarum Scripturarum  . Plurimi consilium ab ea percipiebant necessitatum corporalium, quas patiebantur; nonnulli quoque benedictionibus suis a languoribus alleuiabantur. Quia uero prophetico spiritu cogitationes et intentiones hominum cognoscebat, quosdam peruersa et friuola mente ad se, quasi ad explorandum, accedentes redarguebat: qui dum spiritui, qui loquebatur, non  ualerent resistere, correpti et emendati, cogebantur a prauo incepto desistere. Sed et Iudeos, dum ad se uenirent causa interrogationis, conuictos de lege sua, ad Christi fidem exhortabatur uerbis pie admonitionis. Omnibus enim, iuxta Apostolum, omnia facta , extraneis quidem aduentantibus, quamuis reprehensibilibus, blande et leniter, prout eis uidebat competere, loquebatur.

20. Secum autem commorantes puellas cum multo dilectionis ac materne dulcedinis affectu castigabat, quoties uel rancor cuiuslibet controuersie, uel dolor secularis tristitie, siue desidia, aut negligentia in eis oriebatur. Denique uoluntates, intentiones et cogitationes earum in tantum perspiciebat, quod  in officiis etiam diuinis, secundum qualitatem cordis sui, propriis benedictionibus eis [ms. benedictis sine eis] respondebat. Preuidebat enim in spiritu uitam hominum et conuersationem, nec non et uite presentis quorumdam consummationem, ac secundum qualitatem morum et meritorum, gloriam et penas animarum eorum: que tamen tanta mysteria nulli, preterquam illi soli homini reuelabat, cui, ut prediximus, omnia secreta sua manifestabat. Sicut denique tempus tacendi, ita nouerat, quid et ubi, et cui, et cur, quomodo, et quando tempus esset loquendi. In his autem omnibus summam omnium uirtutum seruabat humilitatem. Et sciens quia Deus superbis resistit, humilibus autem dat gratiam , semper gratie diuine omnipotentem  laudabat benignitatem.



CAPUT II. Sancta in uisione discit locum ad fundandum monasterium, eaque occasione multa patitur: Deum tamen in omnibus adiutorem habet et consolatorem.

21. Tantis ac talibus gratiarum adornatam dotalibus Sponsus celestis sponsam suam dilectam  licet crebris inuiseret uisitationibus, tamen, ut scriptum est, quanto magna erat, humiliaret se in omnibus, permisit eam sepe uariis egritudinum uexari passionibus. Quod ut euidentius pateat, textus uisionum eius producatur in medium, ut et uirtus in infirmitate perfecta non lateat et lectoris etiam, dum alternis uti delectatur, alleuietur tedium. uis scire, quid perpessa fuerit pro eo, quod non manifestauerit ostensam sibi celitus uisionem, propter suam de loco, in quo tunc erat, in alium transmigrationem? Audi ipsam ita scribentem: »Quodam, inquit, tempore ex caligine oculorum nullum lumen uidebam, tantoque pondere corporis deprimebar, quod subleuari non ualens, in doloribus maximis occupata iacebam: que ideo passa sum, quia non manifestaui uisionem, que mihi ostensa fuit, quod  de loco, in quo Deo oblata fueram, in alium cum puellis meis moueri deberem. Hec tam diu sustinui, donec locum, in quo nunc sum, nominaui: et, illico uisu recepto, leuius quidem habui, sed tamen infirmitate nondum ad plenum carui. Abbas autem meus, et fratres et populus eiusdem prouincie, cum percepissent de hac mutatione, quid hoc esset, quod de pinguedine agrorum et uinearum et de amenitate loci illius ad inaquosa, ubi nulla essent commoda, ire uellemus, mirum habuerunt: et ne hoc fieret, sed ut nobis resisterent, in inuicem conspirauerunt. Me quoque quadam uanitate deceptam esse dicebant. Cumque hec audissem, cor meum contritum est, et caro mea et uene aruerunt: et per  dies plurimos lecto decumbens, uocem magnam audiui, me prohibentem, ne quidquam amplius in loco illo de uisione hac proferrem uel scriberem.

22. »Tunc quedam nobilis marchionissa, nobis nota, archiepiscopum Moguntinum adiit, et ei hec omnia, aliisque sapientibus manifestauit. Qui dixerunt quod nullus locus, nisi per bona opera sanctificaretur: unde et hoc, ut fieret, conueniens uidetur [ms. uideretur]. Tunc antiquus deceptor per multas irrisiones me excribrauit, ita quod multi dixerunt: »Quid est hoc, quod huic stulte et indocte femine tot mysteria reuelantur, cum multi fortes et sapientes uiri sint? In dispersionem itaque uertetur.« Multi enim de reuelatione admirabantur,  utrum a Deo esset, an de inaquositate ereorum spirituum, qui multos seducunt. Et ita in isto loco  cum uiginti puellis nobilibus, et de diuitibus parentibus natis, mansi, nullam [ms. nullamque] habitationem seu habitatorem hic inueniens, excepto ueterano quodam et uxore eius ac filiis. Tanta quoque aduersitas tribulationum et pressura laborum super me cecidit, uelut cum tempestuosa  nubes solem obtegit, ita quod ualde suspirans et lacrymas fundens, dixi: O, o, Deus nullum confundit, qui in ipsum confidit. Sed iterum Deus gratiam suam mihi adhibuit, quemadmodum cum sol recedentibus nubibus, apparet, et uelut cum mater flenti infanti lac prebet, unde ipse post fletum gaudet. Tunc in uera uisione uidi quod tribulationes iste in exemplo Moysis super me uenissent, quia, cum ille filios Isrel Aegypto trans mare Rubrum duceret in desertum, ipsi contra Deum murmurantes, Moysen quoque ualde afflixerunt, quamuis eos Deus mirificis signis illustrasset. Ita Deus aliqua parte me affligi permisit a communi populo, a propinquis meis et ab aliquantis, qui mecum manserunt, cum eis necessaria defuerunt, nisi quantum  nobis per gratiam Dei in eleemosynis dabatur, quia sicut filii Isrel Moysen afflixerunt, ita et isti super me caput mouentes, dixerunt: »Quid prodest, quod nobiles et diuites puelle de loco, in quo eis nichil defuit, in tantam penuriam deuenerunt? Nos uero gratiam Dei nobis succurrere exspectabamus, qui hunc locum nobis [ms. addit solum] ostenderat.

23. »Post pressuram doloris huius, gratiam suam Deus super nos pluit. Nam multi, qui nos prius contemnentes inaquosam inutilitatem nominauerant, uenerunt ad nos undique adiuuantes, et benedictionibus nos replentes. Multi etiam diuites mortuos suos in honore apud nos sepelierunt. Plurimi quoque uisionem hanc in fide cognoscentes,  magno desiderio ad nos uenerunt, sicut per Prophetam dictum est: uenient ad te, qui detrahebant tibi . Tunc spiritus meus reuixit, et que prius in dolore fleueram, nunc, quia Deus in obliuionem me non duxisset, pre gaudio fleui, cum locum istum extollendo, et multis utilibus [uox utilibus non est in ms.] rebus et edificiis multiplicando confirmauit. Sed tamen Deus uoluit, quod in plena securitate constanter perseuerarem, sicut ab infantia mea in omnibus causis meis fecerat, cum nullam securitatem gaudii uite istius mihi dimisit, per quod mens mea eleuari posset. Nam cum librum Sciuias scriberem, quamdam nobilem puellam, supradicte marchionisse filiam, in plena  caritate habebam, sicut Paulus Timotheum, que in diligenti amicitia in omnibus se mihi coniunxerat, et in passionibus meis mihi [non est in ms. mihi] condoluit, donec ipsum librum compleui. Sed post hec propter elegantiam generis sui, ad dignitatem maioris [ms. maiorem] nominis se inclinauit, ut mater cuiusdam sublimis ecclesie nominaretur: quod tamen non secundum Deum, sed secundum honorem seculi huius quesiuit. Hec in alia regione a nobis remota, postquam a me recessit, uitam presentem cum nomine dignitatis cito perdidit  .  Alie etiam quedam nobiles puelle similiter fecerunt, se a me separantes: ex quibus quedam postea tam negligenter uiuebant, quod multi dixerunt, quia opera earum ostenderent, quod in Spiritum sanctum et in hominem, qui de Spiritu sancto loquebatur, peccassent. Ego autem et diligentes me admirabamur, cur tanta persecutio super me ueniret, et Deus consolationem mihi non adhiberet, cum in peccatis perseuerare non uellem, sed bona opera, Deo adiuuante, perficere desiderarem. In his librum Sciuias compleui, sicut Deus uoluit.«

24. Ex precedenti uisionis descriptione et beate uirginis liquet afflictione, quod locum quem sibi premonstratum, et pro quo retardantem cecitate  castigauit, ipse Dominus elegit et preelegit in hereditatem sibi, ut nomen suum sanctum impensius glorificaretur ibi, tum propter S Ruperti merita, et secum ibi in Christo quiescentium, tum propter profectum sancte uirginis, et secum illuc uenientium. Inter hec subit mentem ueteris historie recordatio, et pulchra se nobis offert de Debbora prophetissa  , et loco, in quo sedit, ad nostram prophetissam et locum nostrum comparatio. Sic enim Origenes dicit: »Prestat non minimam consolationem mulierum sexui, et prouocat eas, ne pro infirmitate sexus desperent, etiam prophetie gratie capaces se fieri posse: sed intelligant et credant, quod meretur hanc gratiam puritas mentis, non diuersitas sexus.« Debbora quippe, que  apes interpretatur, in prophetie forma uersatur. Certum namque est quod omnis prophetia suaues celestis doctrine fauos et dulcia diuini eloquii mella componat, ut Dauid dicit: Quam dulcia faucibus meis eloquia tua super mel ori meo!  Hec inter Rama et Bethel sedere dicitur: et Rama, excelsa, Bethel domus Dei interpretatur. Nihil enim humile, nichil deiectum erga prophetie sedem reperitur. Sicut et apud Salomonem sedes sapientie, uel in portis ciuitatum consistit, uel in murorum menibus habitat, uel in turribus libere agit. Hoc modo prophetia in beata Hildegarde inter domum Dei et excelsa dicitur habitasse, quod nunc uideri etiam in promptu sit localiter: potest  tamen accipi et spiritualiter. Docet enim te, o sancta anima, quecunque ibi habitas, que super terram sunt, respuere, et que in celorum excelsis sunt, ubi Christus in dextera Dei sedet, querere. Illic te prophetia eius hortatur ascendere, illuc auditores suos molitur imponere. Benedicta ergo gratia Dei [ms. gloria Domini] de loco suo, de cuius emancipatione, quam in spiritu preuidit beata uirgo, dicit ita in scripto suo:

25. »uidi in uisione, et docta et coacta sum, ut prelatis meis reuelarem, quod locus noster cum  suis pertinentiis loco, in quo Deo oblata fueram, absoluendus esset, preterquam quod subiectionem et obedientiam Deo ibi seruientibus deberemus, quandiu bonam fidem erga nos inueniremus  . Hec abbati meo  intimaui, sed infirmitate correptus, nichil inde disposuit, quoniam et [ms. quia etiam] post paucos dies uitam finiuit. Ad abbatem uero succedentem et Moguntinum archiepiscopum et maiores ecclesie cum hec peruenissent, in fide et caritate ea susceperunt, atque ita fieri cum sigillo scripture confirmauerunt. Inter hec a quibusdam multas infestationes pertuli, sicut Iosue, quem pre aliis uictorem inimici conabantur ducere in confusionem: sed sicut Deus ipsum adiuuit, ita me et filias meas liberauit. Sed sicut Ioseph fratres  sui inuidebant, quod a Patre plus aliis amaretur; ac ipsum uendentes, tunicam eius scissam patri retulerunt, dicentes quod fera illum deuorauerit, ita et quidam maleuoli tunicam gratie et laudis Domini in nobis scindere uolebant: sed Deus nobis succurrit, sicut Ioseph in honorem restituit. Quamuis autem multam pressuram haberemus, tamen per gratiam Dei augmentabantur, sicut et filii Isrel, qui quanto plus opprimebantur, tanto magis crescebant. In gaudio itaque cordis mei ad Deum aspiciebam, et quia in tribulationibus mihi astiterat, secura essa uolebam.«

26. Hic opportune considerare possumus quod beata uirgo, licet corpore infirmitatis attritione, diabolice quoque et humane infestationis pregrauaretur  uexatione, semper tamen diuina roborari et confirmari meruit consolatione. Siquidem Spiritus sanctus gratiam suam multis profuturam in electo uase suo uolens conseruare, omnis feculentie rubiginem lima correctionis in ea studuit elimare, ut ex castigatione proficiens, uoluntatem Domini diligenter inuestigaret: et, iuxta Apostolum, rationabile obsequium Deo reddens, totum uite sue cursum ad eius sententiam ordinaret, et merito. Gratuito enim suo dono nature et gratie simul illustrans eam bono, preparabat ei gratiam in abundantia magna et gloriam: gratiam in terris, gloriam in celis, gratiam sublimium meritorum, gloriam ineffabilium premiorum dabat. Inde est,  quod a terrenis castigabatur, sicut scriptum est: Flagellat Deus omnem filium, quem recipit , ut in ea meritorum augerentur merita, sicut et in subsequenti uisione declaratur, quam describit ita:

27. »In lectum egritudinis quodam tempore me Deus strauit, et eris penis totum corpus infudit, ita quod uene cum sanguine, caro cum liquore, medulla [ms. medulle] cum ossibus in me aruerunt, uelut anima mea a corpore eximi deberet. In isto strepitu triginta dies fui, ita quod ex calore erei ignis uenter meus feruebat. Unde  quidam hanc egritudinem pro pena computabant. uirtus quoque spiritus mei, carni mee infixa, defecit, nec ex hac uita translata, nec pleniter fui in ea. Corpus etiam meum immutatum sternebatur in terram super cilicium, nec tamen uidi finem meum, cum et prelati mei, filie et proximi, cum planctu magno uenirent, et obitum meum uiderent. At ego in uera uisione aciem magnam angelorum, humano intellectui innumerabilem, per hos dies interdum uidi, qui de exercitu illo erant, qui cum Michele contra draconem pugnabant, et hi sustinebant, quid de me Deus fieri iuberet. Sed unus tortis ex eis, clamabat ad me, dicens: »Ei, Ei, aquila, quare dormis in scientia? Surge de dubitatione. Cognosceris, o gemma in splendore, omnes aquile  uidebunt te, sed mundus lugebit, uita autem eterna gaudebit: et ideo, aurora, ad solem surge. Surge, surge, comede et bibe.« Mox acies tota clamabat uoce sonora: »uox gaudii, nuntii siluerunt, nondum uenit tempus transeundi: puella, ergo surge.« Statim corpus meum et sensus mei ad presentem uitam mutabantur. Quod filie mee, que prius fleuerant, cernentes, de terra me leuantes, in lectum reposuerunt, et sic pristinas uires recepi. Penalis autem infirmitas a me pleniter non recessit: sed tantum spiritus meus de die in diem plus quam prius in me confortabatur. Nam pessimi erei spiritus, quibus penales cruciatus hominum iniuncti sunt, penam hanc, que mihi ab eis, ut Deus permisit, inferebatur, subministrabant, sicut et tortores  fecerunt. qui beato Laurentio et aliis martyribus prunas apponebant, qui et ad me festinantes, uoce magna clamabant: »Seducamus istam, ut de Deo dubitet et blasphemet, cur eam tantis penis implicet.« Sicut enim in Iob permissione Dei factum est, quod Satan corpus eius ita percussit, quod uermibus scateret, ita erius ignis subintrans, carnem meam consumpsit: quod et Ieremie accidit, qui dolorem suum flebiliter planxit. Sed diabolus ei persuadere non potuit, quod Deum blasphemaret. Ego uero mollis in carne, timida in mente, de penis istis plurimum terrebar. Sed Deus me confortauit, quod eas patienter ferebam, atque in spiritu meo dixit: O, o, Domine Deus, omnia per que me tangis, bona esse scio, quoniam cuncta opera  tua, bona et sancta sunt, quoniam hec ab infantia mea promerui. Sed tamen confido, quod amimam meam in futura uita sic cruciari non permittas.



CAPUT III. Morbi mirabiles Sancte, instructio monialium, conuersio male suspicantis philosophi; uisiones uarie.

28. »Cumque in his doloribus adhuc laborarem, in uera uisione admonita sum, ut ad locum, in quo Deo oblata eram, irem, et uerba, que Deus mihi ostenderat, proferrem: quod et feci, ac in eodem  dolore ad filias meas redii. Ad alia quoque loca congregationum iter arripui, ac uerba que Deus iussit, explanaui. In his omnibus uas corporis mei quasi in clibano coctum est, sicut et Deus multos probauit, quos uerba sua proferre iussit: unde laus sibi sit. Qui et magnum auxilium in duabus filiabus meis et aliis mihi prebuit, quod passionibus meis infatigabiliter condolebant. Unde et suspirans Deo gratias egi, quod homines tedium mei non habebant. Si enim tantam pressuram dolorum, qui a Deo non essent, in carne mea habuissem, tam diu uiuere non potuissem. Quamuis autem in his cruciarer, in superna uisione tamen dictaui, cantaui ac scripsi, que Spiritus sanctus per me proferre uolebat  . In his autem languoribus triennio  finito, uidi quod cherubim in flagrante igne, in quo speculum mysteriorum Dei est, ereos spiritus, qui me torquebant, quasi igneo gladio insequebatur, ita quod a me fugerent, clamantes: »Ah, ah, ue, ue! Num ista, ista sic abibit, quod eam non rapiemus?« Mox spiritus meus in me pleniter reuixit, corpusque meum in uenis et medullis recreatum est, sicque tota conualui.«

29. Ecce qualiter sancta uirgo duplici modo nunc languorum doloribus cruciata, nunc demonum terroribus uexata  , sub defensione angelica glorificabatur. Denique ex una parte, qua laborabat infirmitate, femina mire innocentie muniuit se uirtute patientie, et quasi eius molestie sermo  diuinus blandiretur, sufficit, inquiens, tibi gratia mea; nam uirtus in infirmitate perficietur : libenter gloriabatur in infirmitatibus, ut inhabitaret in se uirtus Christi: et eo presumebat se diligi, quo merebatur argui. At ex altera parte, que demonum irritabatur arte, bellatrix egregia iterum se doctrine apostolice armauit custodia. Qua? Galeam, inquit, salutis assumite, et gladium spiritus, quod est uerbum Dei . Et iterum: Induite uos armaturam Dei, ut possitis stare aduersus insidias diaboli, quia non est nobis colluctatio aduersus carnem et sanguinem, sed aduersus principatus et potestates tenebrarum harum . Hac itaque magna bellandi arte, et his armis propugnatrix inuicta decertabat: et adhuc carne inclusa, et in terris  posita, contra spiritualia nequitie in celestibus dimicabat. Quapropter et ipsi principes tenebrarum horruerunt, quando tanta arte instructam et omni armatura fortium uallatam feminam contra se procedere uiderunt. Horruerunt, inquam, et ue suum conclamantes, cum confusione fugerunt, quoniam timor et tremor super eos uenerunt, cum uiderunt cherubim terribilem, ut castrorum aciem ordinatam, famulam quidem Dei protegentem, se flammea framea, ne eam uexarent, prosequentem. Itaque admirati sunt, conturbati sunt, commoti sunt, tremor apprehendit eos, ita ut dicerent: Castra  Dei sunt hec, fugiamus Isrelem . Et statim fugerunt. Ita inter superos et inferos spiritus athleta Dei luctabatur, propulsatisque aduersariis, leta semper uictoria gloriabatur. Nec illud silendum, quod cum quadam uice febribus laboraret, quosdam sanctos uidit, qui dicebant: »uindica, Domine, sanguinem sanctorum tuorum.« Et alii ad ipsam: »Dolorem, inquiunt, quem pateris bona uoluntate sufferre debes.« Et ecce alii sancti ita inter se conferebant: »Nobiscum ibit, an non?« Et alii respondebant: »Preterita, presentia, et futura nondum permittunt eam; sed tamen cum opus perfecerit, nobiscum eam tollemus.« Tunc simul omnes clamabant: »O felix anima et certissima, surge, surge sicut aquila, quia sol te produxit, et  nescisti.« Et illico conualuit.

30. Nec solum cum molestiam languorum uel seuitiam demonum, sed etiam cum insectationes incurrit hominum, adfuit ei Dominus, et corda aduersariorum conuertit in melius, sicut ipsa describit de conuersione philosophi, primo sibi, imo Deo contrarii, in quo uere postea facta est mutatio dextere Excelsi; et cum uanitates, que per deceptionem Satane oriebantur in cordibus puellarum suarum, remouit exhortationibus sanctarum Scripturarum, de quibus ita dicit: »Quidam philosophus, de diuitiis honoratus, cum de his, que uideram, diu dubitasset, tandem ad nos uenit, et locum nostrum edificiis, allodiis, et aliis necessariis ualde ornauit: unde anima mea exhilarata fuit, quia Deus in obliuionem  nos non adduxit. Acri enim scrutatione, sed sapienti, exquisiuit que essent uel unde essent uisionis huius scripta, donec inspiratione diuina pleniter credidit, et qui prius malitiosis uerbis nos spreuerat, cum Deus iniustitiam in corde eius suffocasset, maioribus benedictionibus ad nos conuersus fuit: sicut et Pharaonem Deus in mari Rubro submersit, qui filios Isrel capere uoluit. De huius immutatione multi admirati, magis crediderunt, et per ipsum sapientem Deus benedictionem suam super nos fudit, sicut unguentum, quod descendit in barbam, barbam Aaron . Unde et omnes nos eum patrem nominauimus. Hic et qui tantus princeps in nomine suo fuit, petiit ut apud nos sepeliretur, et ita factum est. Tunc mens mea solidata est, et curam  egi filiarum mearum in necessariis tam corporum quam animarum, sicut a magistris mihi erat statutum. Ad ueram ergo uisionem aspiciebam magna sollicitudine, quomodo erei spiritus contra nos pugnarent: uidique, quod iidem spiritus quasdam nobiles filias meas per diuersas uanitates, quasi in rete perplexerant. At ego per ostensionem Dei eis hoc innotui [ms. hoc in eis notaui], ipsasque uerbis sanctarum Scripturarum et regulari disciplina, bonaque conuersatione circumfodi et muniui. Sed quedam ex eis, toruis luminibus me aspicientes,  uerbis occulte me laniabant, dicentes quod importabilem strepitum regularis discipline, quo eas constringere uellem, suffere non possent. Sed Deus in aliis bonis sapientibusque sororibus, que in omnibus passionibus meis mihi astiterunt, solatium adhibuit, sicut in Susanna factum est, quam Deus a falsis testimoniis liberauit. Quamuis autem huiusmodi tribulationibus frequenter fatigarer, tamen librum uite meritorum  , diuinitus mihi reuelatum, per gratiam Dei ad finem perduxi.«

31. Sic inter aduersa et prospera se agebat uirgo Deo deuota, ut nec in prosperis eleuaretur, nec in aduersis deprimeretur: sed in utroque unum et eumdem seruans uigorem, nec uituperio concutiebatur,  nec laude seducebatur. Intentum enim, tanquam arcum, animum ad omnem disciplinam habebat: quo non languescente, auctoritate modo mansueta, modo seuera, se suosque regebat. Erat quippe in ea comitate condita grauitas, et ex eius lingua melle dulcior orationis profluebat suauitas. Habebat uero in omnibus sanam doctrinam, sicut de natura hominis, de conflictu carnis et spiritus, de sanctorum Patrum exemplis scribit, quod percepit per reuelationem diuinam. »In uera, inquit, uisione uidi figuram hominis, qui, quamuis in duabus naturis  sit anime et corporis, unum tamen edificium est, uelut cum homo ex lapidibus domum componit, de cinerosa quoque materia eam tegit, et confirmat, ne cadat et confundatur. Homo  enim opus Dei est, et cum omni creatura est, ac omnis creatura cum ipso est. Sed opus hominis, quod sine uita est, operi Dei, quod uita est, simile non est, sicut uas figuli, edificationibus fabri simile non est. Natura uero anime ad infinitam uitam aspicit: corpus autem caducam uitam amplectitur: nec unanimes sunt, quia, quamuis simul sint in homine, in duo tamen diuiduntur. Hac similitudine cum Deus Spiritum [ms. Filium mendose] suum per prophetiam et sapientiam, uel per miracula in hominem mittit; carni illius sepe dolores infligit, quatenus Spiritus sanctus ibi habitare possit. Si autem eam doloribus non constringit, tunc secularibus moribus facile admiscetur: sicut in  Samsone et Salomone aliisque accidit, qui in suspiriis spiritus defecerunt, ad delectationem carnis se inclinantes, quia prophetia, sapientia et miracula in gaudio iucunda sunt. Sed cum homo interdum delectationem carnis per suggestionem diaboli colit, sepe dicit: Ah! immundo fetore fecis feteo. Quid est quod spiritus carnem affligit? Quia ipse spiritus gustum peccati ex natura sua odio habet. Cum autem caro desideria anime frangit propter frequentem delectationem, in qua per fetorem peccati se inuoluit, ita quod spiritus propter eamdem molestiam  suspirare non potest, tunc caro affligit spiritum, et afflictio hec in duas partes per gratiam Dei diuiditur.

32. »Conflictus uero iste, qui dictus est de figura, que homo est, in Abel incepit, quem frater suus odio habuit: et in Ne, qui a filiis [imo a filio] suis iniuriam pertulit; et in Abraham, qui de amicis opprobria sustinuit; et in Iacob, qui propter fratrem suum profugus fuit; atque in Moyse, qui ab amicis afflictus est, quia inimicis consenserunt. Hec afflictio quoque inter discipulos Christi erat, quia propter duritiam infidelitatis caro unius [Iude] spiritum suffocauit. Ceteri autem cum spiritu in afflictione contra carnem erant. Zacheus quoque euangelicus cum spiritu in afflictione contra carnem fuit.  Iuuenis autem, qui in Euangelio cum Christo loquebatur, contra carnem cum spiritu in afflictione non erat: unde et a Filio Dei fugit. Saulus etiam in incredulitate sua spiritum primitus continuit: sed Deus malum hoc in ipso dissipauit, sicut de celo Satanam in abyssum proiecit, et de Saulo Paulum fecit. Abel autem, qui in affluenti desiderio anime immolauit, sanctificatus est; Cain autem repudiatus, quia caro spiritum eius per odium suffocauit. Ne etiam iustificatus, quia Deo sacrificauit. Sed filius eius spurcitie carnis patrem deridendo respondit: et ideo libertate caruit, nomine filii indignus, seruus uocatus est. Abraham quoque multiplicatus est, quoniam Deo obediens, carnem suam contra carnis iura diligenter affligebat. Hic in alienam gentem  conuersus est. A filiis autem et amicis eius libertas illorum, qui sibi resistebant, euanuit; a filiis quippe Isrel eiecti sunt, qui liberi exstiterunt. Iacob quoque Deo dilectus, quia in desiderio anime iustitiam semper bibit, in benedictionibus Dei perseuerauit. Esau autem frater eius benedictione spoliatus est, propter odium, quod ad ipsum habuit. Moyses famulus et amicus Dei, que in mysteriis et miraculis habuit et seruauit, responsum carnis in se oppressit. Unde qui eum odio habebant, perierunt, nec in terram promissionis peruenerunt. Apostoli carnem suam opprimebant. Sed Iudas in desiderio anime totus cecus fuit, qui Christum magis sequebatur, ut a populo honorificaretur, quam ut in eum crederet;  sicut et discipuli, qui desiderium anime pleniter non habebant, doctrinam quidem Christi libenter audierunt, sed quoniam in spiritu tediosi erant, cum perfectionem iustitie eius suffere non possent, ab eo fugerunt.

33. »Zacheus in iucunditate carnis afflictionem spiritus contra carnem habuit, ita quod opera sua sibi displicuerunt. Unde cum de Filio Dei audisset, quod iustus esset, illico ad eum cucurrit, et in eum credidit, quia peccata sua prius per spiritum planxit. Sed iuuenis in Euangelio positus, diuitiis oneratus,  famam rerum libenter audiens, ad Dei Filium uenit, querens quid facturus esset: sed cum perfectum responsum accepisset, in tristitiam corruit: et quia caro spiritum suffocauit, a Christo recessit. Saulus quoque importunus corde indurato contra fidem Christi cornua superbie erexit: sed Deus illum strauit, carnis uoluntatem in eo mortificauit, et ad bonum eum conuertit. Ego autem paupercula forma hos precipue dilexi et inuocaui, qui carnem suam in spiritu afflixerunt, et ab his declinaui, qui se contra spiritum indurauerunt, et eum suffocauerunt. Nec unquam requieui, sed in tribulationibus plurimis fatigata fui, donec rorem gratie sue super me pluit, sicut familiari suo dixit: Inimicus ero inimicis tuis, et affligentes te affligam, et precedet te  angelus meus . Et iterum: Famulo meo prestiti honorem magnum, et omnes inimicos eius humiliaui . Sed et in plurimis iniuriis Deus ita me constrinxit, quod cogitare non audebam, quanta benignitas gratie eius erga me foret, cum tamen magnas contrarietates illis occurrere uidebam, qui ueritati Dei resistebant. Et de tribulationibus et penis, quas de ereo calore passa sum, corpus meum ita conculcatum est, sicut limosa terra, cum aqua conglutinatur.« Magne profecto esset utilitatis indagare obscuritatem eloquiorum tante sublimitatis, si non esset nobis indictum, potius textum uisionum sancte uirginis scriptis exarare, et historiam uite eius aliquibus uerbis explanare. Exercet [ms. exerceret] enim sensum  nostrum, ut fatigatione fieret dilatatus: et quod capere non posset otiosus, caperet exercitatus. Nunc uero, quia ad alia festinamus, uisiones eius carptim intento calamo perscribamus; ait enim:

34. »Tres turres in uisione aspiciebam, per quas Sapientia quedam occulta mihi manifestauit. Prima tria habebat habitacula. In primo nobiles puelle cum quibusdam aliis erant, que in ardenti caritate uerba Dei ex ore meo audiebant, atque in hoc quasi esuriem semper habebant. Sed in secundo alie quedam stabiles et sapientes fuerunt, que in cordibus suis ueritatem Dei amplectebantur, dicentes: »O, quandiu ista nobiscum perseuerabit?« Et ex hoc  fatigate non sunt. In tertio uero habitaculo fortes armati ex communi populo erant, qui uehemens ad nos iter facientes, in admirationem de predictis miraculis ducti sunt, magnoque desiderio ea amauerunt, et hoc sepe faciebant, sicut communis populos in firma et forti turri alicuius principis defensionem querit, ut ab inimicis muniatur. In secunda uero turri tria habitacula erant, quorum duo arida in siccitate fuerunt, et eadem siccitas quasi densa nebula apparebat. Et qui in his duobus habitaculis fuerunt, in unum consentientes, dixerunt: »Que et unde sunt ista, que hec quasi de Deo loquitur?  Durum est nobis aliter uiuere, quam qui nos precesserunt, aut qui adhuc uiuunt. Quapropter ad illos, qui nos cognoscunt, conuertemur, quia in aliis perseuerare non possimus.« Sicque ad prefatum communem populum  , et nec in illo, nec in prefata turri ullius utilitatis erant. Et in uera uisione audiui uocem ad ipsos dicentem: Omne regnum in se ipsum diuisum desolabitur, et domus supra domum cadet . In tertio autem eiusdem turris habitaculo communis populus fuit, qui multiplici amore uerba Dei, que de uera uisione proferebam, dilexit, ac in tribulationibus mihi astitit, quemadmodum publicani Christo adheserunt. Sed et tertia turris tria propugnacula habebat, quorum primum ligneum fuit, secundum ex fulgentibus lapidibus ornatum,  tertium de sepi factum. Aliud autem edificium in uisione mihi occultatum est, ita quod uerba de eo nunc non dico: sed in uero lumine audiui, quod futura scriptura, que de illo exarabitur, fortior et excellentior precedentium erit.

35. »Subsequenti demum tempore mysticam et mirificam uisionem uidi, ita quod omnia uiscera mea concussa sunt, et sensualitas corporis mei exstincta est, quoniam scientia mea in alium modum conuersa est, quasi me nescirem. Et de Dei inspiratione in scientia [ms. scientiam] anime mee quasi gutte suauis pluuie spargebantur, quia et Spiritus sanctus Ioannem Euangelistam imbuit, cum de pectore Iesu profundissimam reuelationem suxit, ubi sensus ipsius sancta diuinitate ita tactus  est, quod absconsa mysteria et opera aperuit, In princicipio, inquiens, erat uerbum, etc.  Nam uerbum, quod ante creaturas sine initio fuit, et quod postea sine fine erit, omnes creaturas procedere iussit, et opus suum in ea similitudine produxit, sicut faber opus suum fulminare facit, quia quod ante euum in predestinatione sua fuit, modo uisibiliter apparuit. Unde et homo opus Dei cum omni creatura est. Sed et homo operarius diuinitatis, et obumbratio mysteriorum Dei esse, atque in omnibus sanctam Trinitatem reuelare dicitur, quem Deus ad imaginem et similitudinem suam fecit. Sicut enim Lucifer in malignitate sua Deum dispergere non potuit, ita nec statum hominis  destruere ualebit, quamuis in primo homine id tentauit. Omnem itaque [ms. omne quoque] dictatum et uerba Euangelii huius, quod de initio operis Dei est, predicta uisio me docuit, et me explanare fecit. uidique quod eadem explanatio initium alterius Scripture, que necdum manifestata erat, esse deberet, in qua multe scrutationes creaturarum diuini mysterii querende essent  .«

36. Ecce quantum scribentes progressi sumus, tantum nobis insignium uisionum, actuum et uerborum sancte uirginis auctus est cumulus. In quibus summe gratie tanta exuberat doctrina et ueritas,  ut eam summo opere non amplecti, omni conamine non uenerari, ingens sit obstinate mentis temeritas. Quis enim nisi Spiritus diuinus, gratiarum largitor optimus, tam profluo fonte sapientie salutaris eam potauit, quod affluentia spiritualis doctrine, quasi flumen aque uiue, tam largiter de eius corde emanauit? Penna siquidem interne contemplationis in ipsa abdita uolauit superne uisionis, ubi didicit Euangelium Ioannis. Et quis sapiens ambigat hanc sanctam sedem fuisse eterne Sapientie, cui reuelauit Deus tantum thesaurum interne scientie? Certe moralis discipline honestas, que sibi familiaris fuit, ita naturales animi  sui motus composuit, ut amore diuine speculationis rationabili progressu ad superna proueheretur, ubi leto cordis iubilo sponso suo Christo proclamare delectaretur: Trahe me post te, curremus in odore unguentorum tuorum : ubi inter habentes tres citharas caneret canticum Moysis serui Dei, et canticum Agni, Legis scilicet et Euangelii. Et nos igitur secundi libri termino hic fixo, etiam canticum laudis Domino canamus, dum tam uastum pelagus uisionum sancte uirginis enauigamus. Interim autem respiremus, et ad miraculorum eius libellum describendum uela nauigii nostri, Spiritu sancto fauente, reparemus.



LIBER TERTIUS. DE MIRACULIS ET MORTE BEATAE



PROLOGUS.


37. Decursis iam duobus libris superioribus de beate Hildegardis uirginis uita et uisionibus, subsequenter de miraculis eius et uirtutibus scribere ulterius mihi quidem non est pigrum, uobis autem necessarium, o Ludouice et Godefride abbates clarissimi. Itaque hunc tertium aggredior ordinare librum, non securitate efficientie, sed presumptione susceptum obedientie. Sed quare uobis necessarium? Utique, quia ualida causa est amor sanctus, quo sicut eam in uita dilexistis, ita et in morte ab ea non separari pio affectu proposuistis. Hoc itaque sancto amore affectis uobis fuit necessarium, quod per me uestrum uicarium gesta eius ad notitiam peruenirent futurorum hominum, ut pro his  glorificarent Dominum, qui in sanctis suis mirabilis, mirabiliter in ea operatus est, ut in omnibus bonis esset immutabilis. Quidquid enim de ea dici potest, totum est iucundum et amabile, totum decorum, utile et honorabile, quia non solum omni morum sanctitate, uel mysteriorum Dei interna contemplatione, uerum etiam spectabilis fuit et est miraculorum insignium operatione, quorum numerum excedens tanta habetur copia, quod eam uerbis uix possunt extollere etiam preclara ingenia. Sed tamen ad enarranda pauca de pluribus, si uobis orantibus Dominus dignetur nobis in altum ductis Spiritus sui auram prosperam dare, secundo uerbi cursu portum salutis speramus intrare. ualete.



CAPUT PRIMUM. Sancta uarios patrocinio suo sanat egrotos, etiam aliquos absentes: exponit litteras diuinitus productas: adit multa loca pro populi salute.


38. Igitur curationum tam potens gratia in uirgine enituit beata, ut nullus fere egrotus ad eam accesserit, quin continuo sanitatem receperit. Quod  ex subiectis satis patebit exemplis. Puella quedam nobilis Hildegardis parentes, domum et seculum reliquerat, et sancte Hildegardis pie matris magisterio ad uotum adheserat. Hec quodam tempore, cum tertianis febribus uexaretur, nec ullo remedio curaretur, unicum sibi incidit consilium, ut sancte uirginis imploraret auxilium. Que iuxta uerbum Domini, super egros manus imponent, et bene habebunt , manum sibi imponens cum benedictione et precibus, sanauit eam, propulsatis febribus.

Subsequenti tempore quidam frater Roricus, qui in quadam cella sub monachico habitu et proposito religiose conuersabatur, simili modo tertianis acriter torquebatur. Qui audiens in predicta  sorore factum miraculum, deuote et humiliter eius petiit et obtinuit benedictionis signaculum: ex quo statim febris fugata est, egrotus curatus est.

In eodem cenobio Bertha quedam ancilla sororibus sedule seruiebat, quam tumor colli et pectoris uehementer angebat. Siquidem ad hoc dolor processerat, quod nec cibum, nec potum capere, nec saliuam deglutire poterat. Hec ad famulam Dei adducta, signis potius quam uerbis, morbi, morti iam proximi, flagitauit remedia. Cui illa compatiens, etiam propter boni seruitii sui assiduitatem, signo sancte crucis locis dolentibus contrectatis, optatam reddidit sanitatem.

 39. Sueuus quidam de uico Daleuingun toto corpore intumuit: et audita fama eius, emenso magno itinere, ad eam ueniens, spe sua frustratus non fuit. Denique per aliquot dies caritatiue eum secum detinuit, et manibus suis languidum contrectans et benedicens, per gratiam Dei pristine incolumitati restituit.

 Infans quidam de Rudenesheim  Simon, septem hebdomadas natus, miserabili motu membrorum omnium fuit agitatus: qui a nutrice sua delatus, precibus eius, Deo annuente, est sanatus.

Non solum autem uicinis, sed etiam subueniebat longe positis. Quidam enim Arnoldus de Waccherneim, olim sibi notus, guttur ita dolens, quod halitum suum difficulter trahebat, quia per se non poterat, orationum eius suffragia deuote expetebat. Que confidens de Dei misericordia, aquam benedixit, amico misit: quam ut gustauit, dolor Dei dono eum dimisit.

Mulieris cuiusdam Hazeche filia in Binga infirmabatur, et post triduum nichil loquebatur. Cumque  mater currens pro filia, sancte uirginis auxilium peteret, nichil aliud quam aquam benedictam ab ea accepit: qua illa gustata, statim uocem et uires recepit.

In eodem castro iuuenis tanta egritudine detinebatur, quod iam in extremis esse putabatur: huic prefata mulier, cuius filia conualuerat, quam adhuc reliquam habuit aquam, in potu dedit, et faciem inde abluit: et protinus receptis uiribus conualuit.

40. In episcopatu Treuirorum Lutgardis quedam nobilis puella, cum adolescentuli cuiusdam ad carnem speciosi uehementi amore deperiret, quia copiam explende uoluptatis sue pre sui custodia habere nequiret, parentes eius, causa rescita  huiusmodi defectionis, consilium et auxilium sancte uirginis per nuntium fideliter expetierunt: et pro desiderio cordis sui efficaciter exaudiri meruerunt. Ipsa enim, oratione premissa ad Deum, panem profusis lacrymis benedixit de sua mensa, quem puelle missum cum dedissent ad comedendum, illico ardoris illius penitus in ea refriguit incendium.

Matronam etiam Sibyllam de ciuitate Lausanensi trans Alpes  , que eius adiutorium per nuntium expostulauit, missis ei subiectis litteris, a profluuio sanguinis liberauit. »Hec, inquit, uerba circa pectus et umbilicum tuum pones in nomine illius, qui omnia recte dispensat: in sanguine  Ade orta est mors, in sanguine Christi exstincta est mors. In eodem sanguine Christi impero tibi, o sanguis, ut fluxum tuum contineas.« Itaque, ut dixit unus, matrona prefata hoc modo est liberata.

41. Nec hoc pretereundum quod, cum particule crinium uel uestimentorum eius quibuscunque languidis apponebantur, pristine incolumitati restituebantur. Denique uxor Scolteti  Bingensis, cum  partu diutius laboraret, et de uita iam desperaret, ad monasterium uirginis Dei ocius curritur: si aliquid ad subueniendum esset tantopere laboranti, queritur: puelle eius restem capillorum eius, quam aliquando seruauerant, obtulerunt, et ut hac ad nuda circumcingeretur, admonuerunt. Quod ut factum est, illa, partu feliciter edito, morte liberata est.

Similiter et alie due matrone per eamdem restim liberate sunt simili parturitionis labore.

Nec minus profuit duabus de Sudernesheim mulieribus, quas propter mentis amentiam cum parentes ad loca sancta circumducerent, et nichil proficerent, tandem ut, puellis transmissis, ipsa resti circumcincte  fuerunt, illico sospitatem mentis et corporis receperunt.

42. Quid illud quod eadem uirgo etiam per uisum eos premunire in necessitatibus uoluit, quos in orationibus commendatos habuit? Iuuenis de Ederich Rudolphus noctu in parua uilla fuit hospitatus: qui cum tempore quietis cubitum iret, suffragia sancte uirginis fuit precatus. Mira res! Illa eodem schemate et habitu, quo in corpore fuit, per uisum ei apparuit, et quod periculum uite ab insidiantibus sibi inimicis incurreret, si non citius recederet, aperuit. Qui statim ut de loco cum quibusdam sociis discessit, quosdam illic remorantes hostium phalanx circa mane oppressit: qui se stulte egisse cognouerunt, quia tempestiue ad uisionem  eius non recesserunt.

Quamuis sit miraculosum, non tamen est incredibile, quod sancte uirgini adhuc in carne degenti, hominibus impendere beneficia in spiritu fuit possibile, cum ad declarandum eius meritum Christus ei tam absentium quam presentium desideria reuelare dignatus est per spiritum. Nam militem quemdam, iuxta Andernacum  in extremis iacentem, cum amici eius inuiserent, et de rebus suis consultarent, forte adfuit hora, ut signo audito, relicta ad custodiam sola femina, ipsi ad ecclesiam properarent. At ille silentium nactus, toto corde altis suspiriis Deum inuocauit, et ut per merita huius sancte uirginis sanitatem sibi conferret, suppliciter postulauit.  Nec mora: finita oratione, recreari meruit tali uisione. uideri sibi uidebatur uenerabilem uirginem ad se ingredientem, et, si sanus fieri uellet, blanditer inquirentem. Quod ut oppido se desiderare retulit, illa capiti suo manum imponens, subintulit: »In nomine eius, qui dixit: Super egros manus imponent, et bene habebunt , infirmitas hec a te recedat, et esto sanus.« Quo dicto, uisio disparuit: et eger de lecto surgens  cum admiratione omnium qui cognouerant, conualuit.

43. Non abs re uidetur etiam referre, quod de presbytero quodam factum est, quia et quedam sancte uirginis uirtutum in eo portio est, et res digna miraculo recte memorie in exemplum mandatur, quo negligenter quilibet uiuens, Deo uolente, emendetur. Res in Sueuia uico Rudesheim ita gesta est. Presbyter ille quadam uice, peracto iam die, cum nox instaret, intrauit ecclesiam, ut lumen sanctis daret, cum ecce uidit super altare duas candelas ardentes radiare. uenerat secum unus iuuenis scholaris, in adiutorium diuini seruitii sibi assiduus et familiaris. Ad quem cum diceret, quare candelas exstinguere neglexisset, et ille responderet,  quod eas exstinxisset: accessit sacerdos ad exstinguendum, et inuenit pallam altaris explicatam, sicut euoluitur ad diuinum sacramentum agendum. Cumque staret stupefactus, iuuenis ille corruens in terram, clamauit, et ipse in exstasi factus: »Gladius Domini occidit nos.« Quem cum presbyter percussum putaret, festinauit ut eum a terra leuaret. Sed ille nullam habens lesionem protulit hunc sermonem: »Si litteras, que in palla altaris sunt, uiderimus, non moriemur.« Existimans autem eum hoc pre timore ignoranter clamare, accessit iterum ad altare: et in loco, quo sacra conficiuntur, inuenit in palla  quinque litteras  in modum crucis absque humano opere scriptas, scilicet in expansione; A. P. H: in erectione:  K. P. D. His uisis, et diligenter notatis, iuuenis uiribus receptis erigitur. Sacerdos, palla complicata, et candelis exstinctis, domum stupidus reuertitur. Littere septem diebus durauerunt, octauo die et deinceps non comparuerunt. Quod secum mirans, religiosis et sapientibus factum innotuit. Sed quid portenderet, a nullo homine experiri potuit, donec post sexdecim tandem annos, cum fama toti mundo beatam Hildegardem Spiritu sancto illustratam diuulgaret, ueniens ad eam, cognoscere meruit, sicut ipsa per Spiritum sanctum didicit, quid tantum oraculum designaret. Sicut enim quondam Daniel in pariete uisas, sic ipsa in palla descriptas, in hunc modum exposuit litteras:  K Kyrium, P presbyter, D derisit, A ascendat, P penitens, H homo. Quod ille audiens, timore correptus, peccatricem accusat conscientiam: et correctus, et monachus effectus, preterite uite negligentias emendare aggreditur per penitentiam, et sicut sancta uirgo litteras exposuit, ad altiorem et districtiorem uitam ascendens, perfectum Dei seruum se in sancta conuersatione exhibuit.

 44. Inter hec etiam illud de ipsa est notabile quod Coloniam  , Treuirim, Metim, Herbipolim, Babenberg, Spiritu diuino non modo acta, sed coacta, ueniens, clero et populo, que Deus uoluit, annuntiauit, et in monte Sancti Disibodi, Siberg, Euerbach, Hirsaugia, Zuifelden, Mulenbrunnen, Rudenkyrchen, Kitzingen, Crutendal, Herde, Werde, Andernacho, in monte Sancte Marie, in Elsim et Winkelo, que ad utilitatem animarum pertinebant, iuxta ea, que ei Deus reuelauerat, manifestauit.

Interea cum iuxta uillam Rudesheim, Rheni fluenta nauigio sulcaret, et ad contiguum monasterium sanctimonialium properaret, quedam mulier cecum puerulum gestans in ulnis, naui appropinquauit,  et ut ei sanctas manus imponeret, flebiliter acclamauit. Que pio affectu memor illius, qui dixit: uade ad natatoria Sile, et laua , aquam fluuii sinistra hausit, et benedixit manu dextera: quam ut oculis pueri iniecit, diuina fauente gratia, uisum recepit.

Alio tempore homo quidam, qui caducum morbum acriter patiebatur, uenerabilem uirginem, ut sibi subueniret, anxius deprecabatur. Que salubri benedictione ita eum consignauit, quod a die illa et deinceps idem morbus amplius eum non grauauit. Quod cum domi nuntiasset in se factum miraculum, gauisi sunt domestici eius, Deoque gratias egerunt.



CAPUT II. Diuturnus S. Hildegardis morbus: mulier nobilis, que a demone obsessa, et frustra ad uaria loca fuerat ducta, in eius monasterio liberatur.


45. Inter cetera autem uirtutum insignia, data est a Domino sancte uirgini ab obsessis corporibus demones eiiciendi gratia, sicut de quadam nobili et adhuc tenere etatis femina describit factum ipsa uenerabilis mater, ait enim: »Posteaquam me uisio docuit dictatum et uerba Euangelii Ioannis, in lectum egritudinis decidi, de cuius pondere nullo modo me leuare potui. Hec de flatu australis uenti in me afflata est; unde corpus meum tantis doloribus conterebatur, quod anima uix sustinebat. Post dimidium annum idem flatus corpus meum ita perforauit,  quod in tanto agone fui, quasi anima de hac uita transire deberet. Tunc alius uentosus flatus aquarum huic calori se admiscuit: unde caro mea aliqua parte refrigerabatur, ne ex toto combureretur. Sic per integrum annum afflicta sum, sed tamen in uera uisione uidi, quod uita mea in temporali cursu necdum finiretur, sed adhuc aliquantulum protraheretur. Interea mihi relatum est quod in inferioribus Rheni partibus a nobis remotis quedam  nobilis femina a diabolo esset obsessa. Nuntii quoque de hac ad me sepius uenerunt. At ego in uera uisione uidi quod ipsa permissione Dei quadam nigredine et fumo diabolice conglobositatis obsessa erat et obumbrata, que totam sensualitatem rationalis anime illius opprimebat, nec eam eleuato intellectu suspirare permittebat, uelut umbra hominis aut alterius rei, uel fumus opposita obtegit et perfundit. Unde hec rectos sensus et actus perdebat, et inconuenientia sepius clamabat et faciebat. Sed cum hoc malum iussione Dei in illa attenuabatur, tunc leuius grauabatur. Et me cogitante et scire uolente, quomodo diabolica forma hominem intraret, uidi, et responsum audiui, quod diabolus in forma sua, ut est, hominem non intrat  , sed cum umbra  et fumo nigredinis sue obumbrat et obtegit. Si enim forma illius hominem intraret, citius membra eius soluerentur, quam stipula a uento dispergatur. Quapropter Deus non permittit quod hominem in sua forma intret. Sed supradictis perfundens, ad insaniam et inconuenientia euertit, et per eum, quasi per fenestram uociferatur, et membra illius exterius mouet, cum tamen in eis in forma sua interius non sit, anima interim quasi sopita, et ignorante, quid caro corporis faciat.

46. »Deinde uidi predicte artis et peruersitatis agmen malignorum spirituum, qui totum mundum pertranseunt, querentes, ubi inueniant eos, per quos schismata et diuersitates morum faciant. Hi ab initio, ut creati sunt, coram iustissimis angelis  Deum contempserunt, dicentes: »Quis est iste, qui tantam habet potestatem super nos?« Hoc in inuidia, odio et irrisione dicentes, adhuc in his perseuerant, et omnia in his faciunt, quia errorem irrisionis primi inceperunt. Quoniam uero Deus populum per istos purgare uult, permissione et iussione eius stuporem in ere commouent, ac per spumam eris pestilentiam emouunt, atque inundationes et pericula in aquis faciunt, bella excitant, aduersitates et mala producunt. Hec Deus tunc fieri permittit, cum homines per arrogantiam criminibus ac homicidiis inuoluuntur. Sed cum Deus populum suum sic purgauerit, eosdem spiritus in confusionem ducit, sicut in prefata muliere contigit. Cum enim nequam  spiritus, Deo permittente, plures per eam, propter prauos mores et peccata, que eis persuaserat, palum confunderet, quibusdam exterritis, et per hoc penitentibus idem malignus spiritus confusus est. Nam Deus amicos suos aduersitatibus et infirmitatibus affligi permittit, ut a malis purgentur, unde inimici confunduntur, cum electi per purgationem fulgentiores lapides coram Deo efficiuntur. Cumque mulier illa per plurima loca ad sanctos esset deducta, spiritus qui eam  oppresserat, deuictus meritis sanctorum et uotis populorum, uociferabatur, quod in superioribus Rheni partibus uetula quedam esset, per cuius consilium expellendus foret. Quod amici eius percipientes, octauo anno fatigationis sue ad nos eam, sicut Dominus uoluit, perduxerunt.«

47. Opere pretium est, hoc in loco, antequam uerba uirginis Christi ulterius persequamur, epistolas inserere, quas abbas de Brunwilre  sibi, et ipsa uicissim illi, de hac demoniaca uoluit mittere, ut ex his apertius intelligatur et diaboli nequitia, et laudentur propensius, licet occulta, semper tamen iusta, Dei iudicia. Cum enim post septem annos ipsa mulier Brunwilre adduceretur, ut ibi meritis sancti Nicolai liberaretur, nequam spiritus coniuratus,  dixit se suum non relicturum uasculum, nisi per cuiusdam uetule in superioribus Rheni partibus, sicut ipsa supra dixerat, consilium et auxilium, nomen eius euertens, et quod Scrumpilgardis uocaretur, deridens. Itaque consilium inierunt, et litteras deprecatorias in hunc modum ei miserunt: »Hildegardi domine et matri uenerande, totisque uisceribus amplectende Christi sponse, et Regis altissimi filie, G. qualiscunque Brunwilarensis cenobii prouisor, cum suis fratribus in ualle lacrymarum sedentibus, ut possunt, in orationibus omnimode dilectionis deuotum famulatum. Quamuis, amantissima Domina,« etc. Exstat in libro epistolarum S. Hildegardis sub num. 60.

48. Cumque beata Hildegardis litteras istas suscepisset,  diligenterque perspexisset, rogantibus pie condolens, omnes sorores monuit, ut pro prefata necessitate publicis et priuatis orationibus humiliter insisterent: ipsaque, oratione premissa, oculos mentis ad Dominum eleuabat: et responsum hoc, secundum quod in uera uisione uidit et audiuit, et non per alium, quam per inexhaustam sapientiam dictatum, ita rescribit: »G. ecclesie Brunwillarensis abbati, H. Cum flagellis Dei sim longa et graui egritudine constricta,« etc. uide ibid., resp. ad ep. 60.

Cumque sancta uirgo litteras istas, Spiritu sancto reuelante, perfecisset, per manus eius, qui occulte quesierat, sicut in libro Sciuias dicit, ad monasterium,  ubi mulier tenebatur, misit, ut super eam humiliter recitarentur. Cumque uenisset lector ad locum illum, ubi in finem scriptum est: »Et ego indocta et paupercula feminea forma, o blasphemie et derisor spiritus, tibi dico in illa ueritate, qua ego paupercula et indocta forma de lumine sapientie hec uidi et audiui, et per eamdem sapientiam tibi precipio, ut de ista homine in uera stabilitate, et non in turbine instabilitatis tue exeas,« idem  nequam spiritus totus infremuit, ac tantos ululatus cum horridis clamoribus eiulando emisit, quod astantibus maximos terrores incussit. Et dum his fere per dimidiam horam bacchando institisset, tandem, ut Deo placuit, uas, quod diu possederat, reliquit. Mulier cum se esse liberatam sensit, manus astantibus porrexit, ut eam erigerent, quia uires non habuit.

49. Tunc ante principale altare Sancti Nicolai se prostrauit, et gratias Deo pro liberatione sui egit, populis hec cernentibus, et, ut uulgus solet, perstrepentibus, sed et gratias et laudes Deo cum signorum pulsationibus resonantibus, fratribus quoque hymnum, Te Deum laudamus, canentibus: heu, quod miserabile dictum est, idem antiquus  hostis occulto Dei iudicio rediit: et uas, quod re liquerat, repetiit. Unde femina tota contremiscens, et cum stridore et clamore se erigens, plus quam prius insanire cepit. Unde exterritis, qui aderant, et mestitia completis, nequam spiritus interrogatus, cur repetere ausus fuisset creaturam Dei, quam reliquerat, respondit: »Signum Crucifixi exterius fugi. Sed cum nescirem, quo irem, uas meum uacuum et non signatum repetii.« Cumque prefatis litteris et coniurationibus sancte uirginis, ut exiret, cogeretur, frendens clamabat, quod non nisi in presentia eiusdem uetule egrederetur. Tunc, qui sanioris erant consilii, amicis et tutoribus femine persuaserunt, ut ad beatam uirginem  eam perducerent. Accepta itaque abbatis et fratrum benedictione cum commendatitiis litteris, ceperunt illo ire. Littere autem in hunc modum erunt: »H. uenerabili domine, omni gratiarum actione digne, G. Brunwillarensium abbas indignus, cum suis fratribus uiuere, proficere, mundum pede subter habere, et quidquid famule Christi excellentius optari potest. Quod Dominus uos respexit,« etc. uide epist. 61.

50. His epistolis prelibatis, congruum uidetur ut ad hoc, unde paululum deflexit, oratio reuocetur, et uideamus quomodo Deus ad uirginis sue glorificationem tam diu huius femine distulit liberationem. Poterat enim Omnipotens et per alios sanctos, ad quos circumducta tot  annis fuerat, pro obsessa facile, quod petebatur, prestare. Sed gloriam huius miraculi in sanctam uirginem transferens, meritorum eius qualitatem euidenter uoluit cunctis suo tempore manifestare. Quod qualiter acciderit, ex uerbis ipsius melius cognosci poterit. »De aduentu, inquit, prefate mulieris multum exterrite fuimus, quomodo eam uidere uel audire possemus, de qua plurimus populus per tot tempora erat commotus. Sed Deus rorem suauitatis sue super nos pluit, et absque horrore et tremore in habitacula sororum absque adiutorio  uirorum eam locauimus: et deinceps nec pro horrore, nec pro confusione, qua demon superuenientes pro peccatis confudit, nec pro irrisoriis uel turpibus uerbis, quibus nos superare uoluit, nec pro pessimo flatu suo, ei ullatenus cessimus. Et uidi, quod in ipsa muliere tres cruciatus passus est: primum, cum illa de loco ad locum sanctorum ducta est; secundum, cum communis populus eleemosynas pro ea dabat; tertium, cum per orationes spiritualium ex gratia Dei abire compulsus est. Itaque a Purificatione sancte Marie nos et comprouinciales nostri utriusque sexus, ieiuniis, orationibus, eleemosynis, et corporum castigationibus usque in Sabbatum Pasche pro ipsa laborauimus. Interim per Dei potentiam coactus immundus  spiritus, multa de salute baptismi, de sacramento corporis Christi, de periculo excommunicatorum, de perditione Catharorum  , et his similium, ad confusionem sui, ad gloriam Christi, coram populo, quamuis inuitus, protulit: unde multi fortiores ad fidem, multi promptiores effecti sunt ad peccatorum emendationem. Sed, ubi illum falsa proferre in uera uisione uidi, illum statim redargui: unde mox conticescens, dentibus in me frendebat: loqui uero illum propter populum non prohibui, cum uera proferebat.

51. »Denique Sabbato sancto, cum fons baptismatis consecraretur, per flatum sacerdotis, quem in fonte mittit, cum uerbis que Spiritus sanctus rationalitati hominis et doctoribus Ecclesie infudit,  quoniam in prima creatione Spiritus Domini aquas mouit, sicut scriptum est: Spiritus Domini ferebatur super aquas, mulier illa presens ibi erat, atque timore magno correpta, ita contremuit, quod terram pedibus perfodit, et de horribili spiritu, qui eam oppresserat, sufflatum sepe emisit. Mox in uera uisione uidi et audiui quod uis Altissimi, que sanctum baptisma obumbrauerat, et semper obumbrat, ad diabolicam conglobositatem, qua femina illa fatigabatur, dixit: »uade, Satana, de tabernaculo corporis mulieris huius; et da in eo locum Spiritui sancto.« Tunc immundus spiritus peruerenda loca femine cum egestione horribiliter egressus est, et ipsa liberata est, ac deinceps sana in sensibus  anime et corporis permansit, quandiu in presente seculo uixit. Quod postquam in populum diuulgatum est, omnes cum canticis laudum et uerbis orationum dicebant: Gloria tibi, Domine. Itaque ut Deus permisit, quod Satan totum corpus Iob horrore et fetore uermium perfunderet, et ut ille estimabat, quod per deceptionem suam, qua honorem Dei abnegauerat, istum etiam superare posset, Deo animam eius custodiente, tangere eum non potuit, quia Iob Deum in fide non dereliquit, unde et confusus ab eo discessit, quia Deus per ipsum Satan superauit,  ut sciret quoniam Deo nullus preualere posset; sic et hec mulier cum maligno spiritui ad uexandum tradebatur, Deus non permisit quod anima eius in bona fide deficeret; unde et inimicus in ea confusus est, quia a iustitia Dei eam auertere non potuit.« His et huiusmodi uerbis, uirgo Dei diuine misericordie opera, propter se et per se celebrata, nichil sibi attribuens, leniter, suauiter, uerecunde et humiliter referebat, quia uirtutum iactantiam fugere, uirtutis loco ducebat.



CAPUT III. Grauis morbus Sancte, que in uisione sanatur; beneficia uariis prestita: mors et sepultura miraculis honestata.

 52. Unde et post huius uirtutis tam humilem et nichil omnino de se presumentis recitationem, quasi cum Apostolo diceret: Ne magnitudo reuelationum extollat me, datus est mihi stimulus carnis mee, angelus Satane, qui me colaphizet  , statim subnectit eam, que subsecuta eam fuit, quasi uere stimulus contra extollentiam, totius carnis sue debilitationem. »Post hec, inquit, nimirum post mulieris illius liberationem, magna egritudo iterum inuasit me, ita quod uene mee cum sanguine, ossa cum medullis emarcuerunt, et uiscera mea intra me distracta sunt, totumque corpus meum ita elanguit, sicut herbe uiriditatem suam in hieme perdunt. Et uidi, quod nequam spiritus inde irridebant, cachinnando dicentes: »uah! ista morietur, et amici eius  flebunt, cum quibus nos confudit.« Ego autem exitum anime mee adesse non uidi. Infirmitatem autem istam plusquam quadraginta dies et noctes patiebar. Inter hec in uera uisione mihi ostensum fuit, quod quasdam congregationes spiritualium hominum, uirorum ac mulierum, inuiserem, eisque uerba, que Deus mihi ostenderet, manifestarem. Quod dum tandem facere tentarem, nec uires corporis haberem, infirmitas mea aliquantulum lenita est: et preceptum Dei exsequens  , dissensiones, quas quidam inter se habebant, sedaui. Has uias, quas Deus mihi precepit, cum negligerem propter populi timorem, dolores mihi corporis sunt augmentati, nec cessabant, quousque obediui: sicut et Ione contigit, qui ualde afflictus fuit quousque ad  obedientiam se reclinauit.«

53. Supernam post hec sponsa Christi meruit uisitationem, qua tantam percepit consolationem, ut ex eius delectatione diceret, se repletam fuisse inestimabilis gaudii exsultatione. »Pulcherrimus, inquit, et amantissimus uir in uisione ueritatis mihi aperuit, qui tante consolationis fuit, quod omnia  uiscera mea uelut odore balsami eius adspectus perfudit. Tunc gaudio magno et inestimabili exsultabam, semperque eum prospicere desiderabam. Et ipse his, qui me afflixerunt, precepit, ut a me discederent, dicens: »Abscedite, quia nolo ut amplius eam sic torqueatis.« Qui cum magno ululatu recedentes, clamabant: »Ah! quod huc uenimus, quia confusi recedimus.« Mox egritudo, que me inquietauerat, uelut aque, que per procellos uentos inundatione commouentur, ad uerba uiri me dereliquit, et uires recepi, quemadmodum peregrinus, cum in patriam reuertitur, possessiones suas recolligit, atque uene cum sanguine, ossa cum medullis in me reparata sunt, quasi de morte suscitata fuissem. At ego tacui in patientia, silui in mansuetudine,  et sicut pariens post laborem, ita loquebar post dolorem.

54. »Post hec ab abbate meo et fratribus humillima instantia et deuotione coacta sum, ut uitam sancti Disibodi  , cui prius oblata eram, ut Deus uellet, scriberem, quia nichil certi inde haberent. Et oratione cum inuocatione Spiritus sancti premissa, ad ueram Sapientiam, in uera uisione commonita, prospexi: ac secundum, quod ipsa me docuit, uitam et merita ipsius sancti conscripsi. Deinde librum Diuinorum operum  scripsi, in quo, ut omnipotens Deus mihi infudit, altitudinem, profunditatem et latitudinem firmamenti uidi, et quomodo sol et luna, stelle et cetera in illo constituta  sunt.« Multa et alia scripturarum monumenta, et insignia prophetie gratieque documenta sancta uirgo confecit, sicut superius diximus, in quibus erudite a Spiritu sancto eius anime ac diuinis dedite indicia colligimus. Plurimum enim emolumenti in eis inuenire possunt, qui amorem doctrine et scientie gerunt, utpote que a Deo ordinata, et per ipsam hominibus sunt propalata, in qua Dei Sapientia, quasi in solio potentie sublimi auctoritate sedebat, et per eam mirabilia faciens, rerum iudicia decernebat.

55. His, prout possibilitas ingenioli suppetebat, a nobis digestis, calamum ad uerba sanctarum filiarum eius uertamus, et que de ipsa memoratu digna scripserunt, maxime que de beato transitu eius  sunt, uiderunt et audierunt, et manibus suis tractauerunt, adiuuante Domino, fideliter et uoraciter huic operi annectamus.

Mulierem, inquiunt, quamdam acriter a demonio muto uexatam, super quam et fratres de Lacu  , plurimum laborauerant, cum ad se magno labore uirorum in lecto deportata esset, pia mater,  audacie et presumptioni demonis uerbis a Spiritu sancto prolatis confidenter resistens, ab orationibus et benedictionibus non cessauit, quousque per gratiam Dei ab hoste maligno eam liberauit.

Simili modo et alia mulier, que propter furorem insanie diris uinculis ligata fuit, cum ad se adducta fuisset, solui eam monuit, et statim sub admiratione omnium, qui aderant, sanitate mentis et corporis recepta, cum gratiarum actione remeauit ad propria.

56. Item de claustro Schefenburch sororem quamdam diabolus ad sancta opera, orationes, uigilias et ieiunia, ad perceptionem quoque sacramentorum, simulans se esse angelum lucis, hortabatur, et criminalium confessione, quibus nunquam subiacuerat,  confundere eam nitebatur. Inter que etiam ita eam afflixit, quod nomina et aspectum quorumdam hominum et animalium in tantum abhorrebat, quod ipsis uisis uel auditis, horribili uoce per longam horam perstrepebat. Hec a priore et conuentu cum litteris ad sanctam uirginem missa, ab ea et confortata, et a diaboli errore est liberata.

Eadem uirtute alias duas mulieres a demonio obsessas liberauit, quarum una, cum esset paupercula et ceca, in eleemosynam eius recepta, in spirituali habitu uitam feliciter consummauit.

57. His itaque premissis, quia ad finem operis huius festinamus, finem quoque uite sancte uirginis, quibus Deus illustrauerit, sicut prefate sorores  eum descripserunt, uideamus. Cum beata, inquiunt, mater Domino multis laborum certaminibus deuote militasset, uite presentis tedio affecta, dissolui et esse cum Christo quotidie cupiebat. Cuius desiderium Deus exaudiens, finem suum, sicut ipsa preoptauerat, spiritu prophetie ei reuelauit, quem et sororibus predixit aliquandiu. Itaque infirmitate laborans, octogesimo secundo etatis sue anno, Xu Kalend. Octobris, ad Sponsum celestem felici transitu migrauit  . Filie autem ipsius, quarum omne gaudium et solatium ipsa erat, funeri dilecte matris amarissime flentes assistebant. Nam licet de premiis et de suffragiis sibi per ipsam  conferendis non dubitarent, propter discessionem tamen, per quam semper consolabantur, maximo cordis merore afficiebantur. Deus uero, cuius meriti apud se esset, in transitu suo euidenter declarauit.

58. Nam supra habitaculum, in quo sancta uirgo primo crepusculo noctis Dominice  dici felicem animam Deo reddidit, duo lucidissimi et diuersi coloris arcus in firmamento apparuerunt, qui ad magnitudinem magne platee se dilatauerunt, in quatuor partes terre se extendentes, quorum alter ab aquilone ad austrum, alter ab oriente ad occidentem procedebant. At in summitate, ubi hi duo arcus iungebantur, clara lux ad quantitatem lunaris circuli emergebat, que late se protendens,  tenebras noctis ab habitaculo depellere uidebatur. In hac luce crux rutilans uisa est, primum parua, sed crescendo postea immensa, circa quam innumerabiles uarii coloris circuli, in quibus singulis singule rutilantes crucicule oriebantur cum circulis suis, priore tamen minores conspiciebantur. Et cum he in firmamento se dilatassent, latitudine sua ad orientem magis pertingebant, et terram uersus domum, in qua sancta uirgo transierat, declinare uise, totum montem clarificabant. Et credendum quod hoc signo Deus ostendit, quanta claritate dilectam suam in celestibus illustrauerit. Nec defuerunt, antequam sepeliretur, miracula meritum sanctitatis eius attestantia. Nam duo homines, qui sanctum corpus eius spe bona tangere  presumpserunt, a graui infirmitate conualuerunt. Exsequiis igitur uenerabiliter a reuerendis uiris celebratis, in uenerando loco est sepulta, ubi meritis eius, omnibus pio corde querentibus prestantur multa beneficia. Odor quoque mire suauitatis de sepulcro eius redolens, dulcedinis sue fragrantia aliquorum hominum nares perfundit et pectora. Speramus itaque et indubitanter credimus, apud Deum esse memoriam immortalem, qui in hac uita donorum suorum prerogratiuam ei contulerat specialem, cui laus sit et honor in secula seculorum. Amen.





ACTA INQUISITIONIS DE uIRTUTIBUS ET MIRACULIS SANCTAE HILDEGARDIS.


 1. Nos igitur huius auctoritate mandati  ad monasterium Sancti Ruperti personaliter accedentes, testes fide dignos recepimus, in hunc modum de uita, conuersatione, fama, meritis et signis, ac aliis circumstantiis beate Hildegardis, numerositatem testium refutantes, cum potius tempus, quam testium copia, non possit haberi. Magistra Sancti Ruperti in Pinguia, Elsa  nomine, iurata de miraculis beate Hildegardis protestatur, quod uiderit Mechildem apud tumbam beate Hildegardis liberatam a demonio obsessam. uidit Regnissem, Segnissem, nobiles mulieres, eodem loco liberatas a demoniis, que postea seruirent in eodem monasterio per tempora uite sue. uidit etiam epilepticos ibidem quam plures liberatos. Similiter tertionarii, quaternarii   , apud sepulcrum eius ad nominis eius inuocationem sunt liberati. Idem iurata dicit priorissa Agnes, soror magistre. Idem dicit Beatrix custodissa  , Odilia celleraria, Heddewigis conuersa mente  ibidem dicunt se uidisse. Sophia cantrix idem dicit. Roricus sacerdos iuratus idem dicit, sed addidit, quod cum ad iurandum  uenisset ipsam demoniacam, et antequam quidquam loqueretur ei, binomium ipsum uocabat, dicendo: Henrice Rorice: quod ante in partibus illis fuerat ignotum. uidit etiam quatuor coruos in fenestris infra ecclesiam tunc residentes. Requirens a demoniaca, qui illi corui essent, respondit, dicens quod socii sui, et egressum eius exspectarent. Quo dicto,  hiatum magnum faciens, fumum nigerrimum exhalauit: et sic obsessa liberata, statim non comparuerunt: quod sanior pars ita protestatur. Addidit etiam, quod uidit decem et octo demoniacos per inuocationem eiusdem uirginis liberatos apud eius  sepulcrum. Daniel sacerdos iuratus idem dicit. Episcopus  loci eiusdem iuratus idem dicit.

2. Requisita magistra  Iutta, de ipsa dicit, quod infra triginta annos hec omnia contigerunt. Beatrix custodissa de Confluentia iurata dicit, quod cum esset annorum duodecim, oblata eidem monasterio fuit, et aliquo tempore cum beata Hildegarde conuersata, uidit et audiuit, quod sancta Hildegardis diem obitus sui publice in capitulo predixit, et quod post mortem eius uidit Mechildem  cecam, illuminatam per inuocationem eiusdem uirginis. uidit etiam mente captum restitutum sanitati. Idem uidit ancillam Metzam, que cum terram de eius sepulcro deportasset, et loco minus honesto locasset, a beata Hildegarde correptam et percussam: sicque compulsa,  terraque reposita, et de hoc conterrita [forte contrita], statim est liberata. uidit Clementem  sororem, que nunc est, quod propter crines beate Hildegardis, quos fratri suo dederat, flagellata fuit, donec ab eodem deotissime [forte deuotissime] crines fuerunt restituti. uidit etiam laicam mulierem, cui superexcreuerat os in crure, quod ire non potuit. Eodem osse beate Hildegardis crinibus linito, statim os euanuit, et sic est curata. In istis crinium articulis maior pars et sanior capituli regina  iurata concordat. uidit etiam eum, qui ex indignatione beatam Hildegardem trusit pede, pede priuatum per flagellum Dei. Hoc idem dicit celleraria iurata, que beate uirgini commorabatur sex annis  et amplius; adiiciens, quod quedam tertionaria  eius auxilium implorans, ipsa aquam per calicem suum eidem transmisit: qua gustata, curata est. Adiecit etiam quod, cum due puelle seruirent refectorio beate Hildegardis, dixit illis: Bene cauete  uobis per quatuordecim dies, et agite penitentiam; et finitis illis diebus, exspirauerunt. Adiecit etiam eadem de quodam clerico, quod ei simili modo contingeret: cui celleraria  Hedewigis conuersa iurata concordat.

3. Mechildis iurata dicit, quod ipsa a matre sua audiuerit, se esse cecam natam, et [cum] beata Hildegardis ad uillam Hibingen  , ubi monasterium etiam fundauerat, iret uisitatum, occurrit ei mater sua eam deferens, et gratiam beate Hildegardis implorans; ipsa uero beata uirgo, cum adhuc in naui esset, aqua Rheni oculos cece liniens, uisum ei restituit. Irmingardis requisita et iurata dixit se hoc idem uidisse. Addidit etiam quod beata Hildegardis quamdam puellam, que in scholarem  se transmutauerat, nomine expresso, scilicet Berrudim, licet eam ante non uiderit; cui dixit: Conuertere ad statum meliorem, quoniam annos tuos non ultra noui; ac si diceret, hoc anno morieris. Sed cum beatam Hildegardim uidisset, compuncta, confessa est, se esse mulierem: et sic conuersa, eodem anno mortua est. Cum hac concordant superiores iurate. Eadem etiam puella propter eius pulchritudinem, ne a pluribus amaretur, colore tetro se fuscauit, et propterea tota uicinia clamat idem. Adiecit etiam quod, cum quedam matrona de morte sui mariti esset suspecta, et expurgatio ferri candentis sibi indiceretur, ad beatam Hildegardim cucurrit, factum sibi indicans, beata uero uirgo Hildegardis ferrum benedixit candens: et cum  ferrum candens deportaret, illesa permansit. Cui facto publica fama concordat in ciuitate Pinguiensi. Dixit etiam quod, cum bis ipsa in extremis laboraret, inuocato eiusdem beate uirginis auxilio, liberata est. Dicit etiam, quod uiderit, ea mortua et uiua, eius nomine inuocato, demoniacos et epilepticos liberatos.

4. Hoc idem dicit Hedwigis de Alceia iurata, adiiciens quod beata Hildegardis in lecto egritudinis semper fuit perlustrata  ; et cum sequentiam instinctu Spiritus sancti, que sic incipit: O uIRGA ET DIADEMA per claustrum ambulando decantabat. Cui concordat custodissa et celleraria iurate. Item dicit quod uiderit candelam ardentem super tumbam eius, cum cantabatur missa pro defunctis. Qua  exstincta, Euangelio incepto, per se est accensa,  non semel, sed sepius. uidit etiam hominem insanum, et ligatum, et demoniacum super tumbam eius, a quibusdam uiolenter deductum, a quorum manibus tandem se exemit, et in flumine Nahe, quod est in pede montis, se submersit: et cum multi circumstantes crederent eum esse mortuum, inuenta eiusdem uirginis gratia, uiuus est extractus. Qui se liberatum a demonio confessus est, et ab aqua per manicam beate uirginis esse defensum. Huic facto publica fama concordat, et maior pars conuentus iurata. Rapodo, Hilde, Humbertus, ciues Pinguienses dicunt quod beatam Hildegardim uiderint multis diebus, et quod demonia ab omnibus  sue prouincie, et aliunde uenientibus eiecerit, epilepticos curarit, et multa alia signa,  que fecit, et hoc ipsi uiderint, et quod de sanctitate eius non sit dubitandum. Hartradus iuratus concordat cum predictis, et hoc adiecit, quod quatuor demoniacos et epilepticos per merita eiusdem uirginis uidit liberatos. Henricus canonicus Pinguiensis iuratus dicit quod crines beate uirginis duabus mulieribus infirmis apposuit, et statim sunt liberate: de demoniacis et epilepticis concordat cum predictis, scilicet cum Rapodone, Hilde, Humberto ciuibus, et cum Hartrado canonico Pinguiensi. Conrados tamen Pinguiensis de uisu concordat de demoniacis cum predictis.

5. Item magistra  iurata certa relatione, et a melioribus fide dignis, et ab ipsa domina de Dorabecq didicit, quod, cum in anniuersario sancta Hildegardis  quoddam lumen, cuius longitudo manum non excessit, quod uix per celebrationem misse posset durare, accensum in honore prefate domine, quod ab hora uespertina usque ad horam misse sequentis diei perdurauit: in eius etiam anniuersario tota uicinia confluit et confluxit ad eius sepulcrum. Intellexit etiam a senioribus monasterii de puero ceco nato  , cui uisum restituit aqua Rheni oculis suis linitis, dum inter Ruedesheym  , quod distat a sepulcro eius per milliare, quod ipsa etiam trepida coram nobis est confessa ita esse. Intellexit enim [forte etiam] a maioribus, quod, cum Wilhelmus Treuirensis archidiaconus, cui cum crines beate Hildegardis dati pro reliquiis essent, et in pixidula serica recondidisset, et illam intra  ligneam locasset, in ecclesia Daluanii super altare  posuisset ecclesie, et his, que erant in altari, exustis, pyxidula serica permansit illesa, ipsa pyxidula lignea penitus combusta. Intellexit etiam quod quedam mulier nobilis Treuirensis, cum per incantationem cuiusdam iuuenis mente capta esset, ita quod penitus mente alienata esset, parentes super hoc dolentes ad beatam Hildegardim confugerunt, gratiam eius querentes: que panem in mensa sua benedixit, et eidem infirme transmisit: quo gustato, statim curata est. Quod miraculum uidit Odilia celleraria et Hedwigis conuersa iurate, que tunc secum fuerunt in mensa  . Intellexit etiam a maioribus monasterii, quod, quecunque soror monasterii inania in diuino officio cogitaret, beata Hildegardis eam statim reprehendit; et cum  lectiones legerent, eis secundum earum intentionem benedictiones dabat, de uerbo ad uerbum exprimens earum uoluntatem: quarum quasdam uidit, quod idem postea in habitu Cisterciensis ordinis sunt confesse.

6. Item cum quidam iniuste excommunicatus in suo monasterio esset tumulatus, et cum propter hoc ecclesia Moguntina diuina ibidem suspendisset, et eiici  deberet, ipsa tumulum eius baculo suo signo crucis signauit, et sic sepulcrum eiusdem adhuc non poterat inueniri. Item cum quidam per homagium diabolo se astrinxisset, ut quolibet anno aliquod animal eidem sacrificaret; animalia primo obtulit, deinde filios, ultra uxorem. Ipsa hoc sentiens, ad beatam Hildegardim confugit, auxilium  implorans, rem ei ex ordine exponens. Ipsa uero partem crinium suorum eidem tradidit; et illa secundum eius mandatum suis crinibus innexuit. Quod demon sentiens, marito dixit: »Me decepisti: nichil iuris in ea habeo propter incantationes Hildegardis.« Ipse maritus eam in balneo denudans locauit, ut sic tandem perficeret quod uolebat. Et cum diabolus eam habere non posset, marito collum confregit. Item cum quidam episcopus Maguntinensis, Christianus  nomine, per pulsationem campanarum Pinguie reciperetur, ipsas campanas personare intellexit, unam hec uerba, »Pastor, luge;« alteram, »In salute tua cito fuge.« Hec uerba uidebantur esse ad episcopum. Quasi in persona episcopi: Abeo,  terram in confusione relinquo. Et hec uerba presentibus sororibus dixit in spiritu. Cum qua concordat priorissa Agnes [forte deest Beatrix], custodissa Odilia, Sophia, et alie quamplures iurate. Mechildis etiam iurata dicit, quod ipsa diu uexabatur a demonio, et dicit quod per inuocationem beate Hildegardis sit liberata, et quod conuentus eam sic uexari et liberari uiderit, qui adhuc hodie ibidem fuit.

7. Dicit etiam quod uiderit alios demoniacos et  quaternarios et tertiarios ibidem liberatos: cum qua concordat Iutta, ita quod addidit puerum quemdam epilepticum, pro quo apud tumbam beate Hildegardis exorauit, esse liberatum, et quod carpentarius castri matri [forte matris] sue, cum mente captus esset, inuocata beata Hildegarde, auxilio eius est liberatus: cum qua concordat publica fama eiusdem loci. Mechildis iurata dicit, quod uiderit beatam Hildegardim, et quod ei continue permorabatur, que etiam concordat cum Mechilde ceca nata. Deta etiam, que post mortem beate Hildegardis uisum recepit, et in aliis concordat cum magistra. Bruno custos sancti Petri in Argentina et presbyter iuratus dicit de uita beate Hildegardis, sed [forte scilicet] quod per publicam famam audiuit, et quod  in libello, qui de eius uita a duobus religiosis, scilicet Gotfrido et Theodorico, qui cum beata uirgine morabantur, statim post eius obitum est scriptus legit: quem omnibus modis uera credit continere, scilicet quod a nobilibus parentibus originem duxit; que, cum quinque annos haberet, uaccam uidit, et sue nutrici dixit: »uide, nutrix, quam pulcher uitulus est in uacca illa, albus et diuersis maculis in fronte, et in pedibus, et in dorso distinctus;« quod nutrix admirata, statim matri retulit. Mater uero, cuius uacca fuit, precepit, quod, postquam pareret, partum ei presentaret. Quo facto, omnia, sicut puella beata Hildegardis predixerat, uera esse cognouit: quod parentes eius admirantes, et alienos mores ab aliis hominibus eam habere cernentes,  eam monasterio includere di posuerunt: quam octauo etatis sue anno cuidam incluse, Iutte nomine, sorori comitis de Spanheim, commendante, sub beati Benedicti Regula eam seruire Domino in monte Sancti Disibodi obtulerunt.

8. De conuersatione uite dicit quod, cum fama de eius sanctitate late diffunderetur, nobiles quamplurime puelle ad eam confluxerunt. Sed cum domus reclusionis habitaculum omnes capere non ualeret, a Domino tum commonita, imo coacta, ut ad sanctum Rupertum ducem se transferret. Quod cum abbati per suum confessarium retulisset, et ipse hoc moleste ferret, quibus miraculis licentiam obtinuerit, et ad locum diuinitus ostensum transierit,  et quomodo in loco ignoto monasterium nouum construxerit, et cum decem et octo nobilibus puellis ibidem Domino inseruire instituerit, in uite eius libello plenius inuenitur. In quo monasterio quinquaginta dominarum prebendas instituit, et duas sacerdotum: preterea pauperum matronarum septem in honore sancti Spiritus, et in honore beate Marie. Preterea trans flumen Rheni ad unam leucam  aliud monasterium  fundauit, ubi triginta prebendas instituit. De fama dicit quod tres apostolici, eius fama audita, ei scripserunt, Eugenius, Adrianus, Anastasius, quibus et ipsa scripsit: preterea Moguntinus, Coloniensis, Treuirensis, Magdeburgensis  archiepiscopi; patriarcha Hierosolymitanus, episcopi et quamplures, et sanctus abbas Bernardus Clare uallis, ac alii abbates, et prepositi, et ceteri ecclesiarum prelati ei scripserunt: quibus et rescripsit: que omnia ex libris epistolarum eius colliguntur.

9. De meritis eius dicit: Conradus rex, Fredericus imperator, de exitu eorum inquirentes, futura audierunt, et sic ad meliora eos reduxit: quod ex iam dicto Epistolarum libro plenius habetur, et  quod annuatim in eius anniuersarii die multus populus tam uicinorum quam remotorum ad eius concurrit sepulcrum, salutem anime et corporis ab ea postulantes. Preterea cum magnum tenemium  non habuerit, quadragesimo secundo  etatis sue anno libros non paucos scribere incepit Spiritus sancti reuelatione, quod plenius in accessu libri eius Sciuias continetur. Librum suum Sciuias  decem annis compleuit: librum simplicis medicine, librum Expositionis Euangeliorum, Celestis harmonie cantum, linguam ignotam cum suis litteris, que omnia octo annis perfecit: quod plenius in accessu libri uite meritorum colligitur. Postea quinque annis subsequentibus librum uite meritorum scripsit: postremo uero librum diuinorum Operum  septem annis scripsit, quod per accessum ipsius libri plenius patet. De signis ibi dicit, quod modis omnibus credit, quod signa, que in uita eius per eam Dominus fecit, que etiam in uite eius libello scripta, uera sunt: et plura tam in uita quam in morte eius miracula per eam Dominus sit operatus, quam hominum memoria habeat. De circumstantiis dicit, quod cum libros eius, scilicet librum Sciuias, librum uite Meritorum, librum diuinorum Operum, secundum monasterii sui exemplaria conscripsisset,  et cum in peregrinatione ad beatum Martinum Turonis  ire disposuisset, libros iam dictos secum Parisius  detulit et, ut securius in eis studere posset, ab episcopo  loci, tunc presidente, per multos labores et magnas tribulationes obtinuit, quod omnes in theologia tunc magistros conuocauit legentes, et cuilibet eorum per tres quaternos ipsos libros ad examinandum dedit ab Octaua Martini usque ad Octauam Epiphanie. Quibus examinatis, episcopo restituerunt: qui magistro Wilhelmo Antissiodorensi, pro tempore suo magistro, eos assignauit: qui et sibi [id est Hildegardi] eos restituit, affirmans, quod esset magistrorum sententia, non in eis esse uerba humana, sed diuina.

10. Dicit etiam de fama, quod mater sua, cum de  monasterio, quod construxerat, ad duo distaret milliaria, in uilla, que dicitur Lorche  , cum aliis quampluribus matronis, cognita beate Hildegardis sanctitatis fama, eum secum transuexit, suppliciter rogans, ut sibi benedictionis manum imponere dignaretur: quod et fecit. De libris examinatis magister Arnoldus, scholasticus sancti Petri, idem dicit, quod Bruno, quia tunc Parisius studuit in theologia: magna pars conuentus ita concordat cum Brunone, preter eius accessum ad beatam Hildegardim. Magister Ioannes, canonicus Maguntinensis, et nunc prepositus Pinguiensis, de examinatione librorum concordat etiam cum predictis, quia eodem tempore Parisius studuit in theologia, dicens, quod pauci iam uiuentes melius  quam ipse de sancta Hildegarde nouerint ueritatem. Querentibus etiam nobis a conuentu, quare beata Hildegardis modo non faceret signa, dixerunt quod, cum post mortem eius Dominus tot miracula ostenderet, et concursus populorum tantus fieret ad sepulcrum eius, quod religio et diuinum officium per tumultum populi turbabantur in tantum, quod domino archiepiscopo Maguntinensi illud retulerunt. Unde ipse accedens personaliter ad locum, precepit ei ut a signis cessaret.

 11. Dicit etiam Roricus sacerdos, supra cum primis testibus numeratus, quod in membris illius obsesse  , quam coniurauit, demon apparuit in modum magne [magni] muris, et appositis crinibus beate Hildegardis de uno membro ad aliud fugit uisibiliter: quod etiam colore nigro, sicut carbo fuscauit. Tandem, cum diu esset fatigatus, abscessit in modum fumi teterrimi, nec ultra cum coruis apparuit. Scripta  etiam eius, que conuentus ita confessus est sua esse, scilicet librum Sciuias, librum uite Meritorum, librum diuinorum Operum, Parisius per theologie magistros examinatos; librum Expositionis quorumdam Euangeliorum, librum Epistolarum, librum simplicis Medicine, librum composite Medicine, ac Cantum eius cum  lingua ignota, cum libello, qui de eius uita conseruatus  est scriptus, per eumdem Brunonem sacerdotem, Sancti Petri in Argentina custodem, uirum fidelem et bone fame, et supradicti monasterii procuratorem, sub sigillis nostris clausos transmittimus, uestre sanctitatis paternitatem genibus prouolutis exorantes, quatenus lucernam tam eximiam, hactenus quasi sub modio absconsam, nunc super candelabrum ponere uelitis, ut luceat omnibus his qui in domo Dei sunt, nomen eius sanctorum catalogo inserendo, aliquibus uiris idoneis dantes in mandatis, ut actum auctoritate uestra tam pium opus ad debitum effectum prosequantur, contradictores per censuram ecclesiasticam compescendo. Acta sunt hec apud S. Rupertum. Datum anno Domini millesimo ducentesimo tricesimo  tertio, decimo septimo Kalendas Ianuarii.





DE uITA ET SCRIPTIS S. HILDEGARDIS NOTITIA Auctore Dre. F. A. REUSS, professore Wirceburgensi.

S. Hildegardis nata est in arce Becklheim, sita in sinistra Nahe fluminis ripa, ineunte anno 1099, parentibus nobilibus et equestri dignitate ornatis, patre Hildeberto, uasallo Meginharti comitis de Spanheim iusto et Deo deuoto, matre Mathilde  . Annum agens octauum, Iutte, abbatisse montis S. Disibodi, Meginharti comitis sorori, cure tradita, S. Scripture exempla discere et Psalmos recitare cepit. Quibus eque ac legendis sanctorum eius regionis martyrum, Berthe et Ruperti, ita adficiebatur puella, preclaris ingenii dotibus predita  , ut placidam uite monastice tranquillitatem unice adpeteret. Itaque uoto solemni Christo dicata una cum Hiltrudi, filia Meginharti, aliisque puellis sibi equalibus, S. Benedicti Regulam amplexa est. Mox illustre inter cenobii sui uirgines candide pietatis doctrineque subtilis exemplum, Iutta anno 1136  mortua, unanimi monialium uoce abbatissa electa est. A prima inde infantia debili et infirma ualetudine usa, crebrisque uexata morbis, quum terrenas quascunque uoluptates contemtui et odio haberet, singulari et eximio Dei fauore illustrata celesti lumine, insolita rerum scientia, Ecclesie dogmata exponere et lingua Latina, quam a magistra sua nunquam edocta fuerat callide loqui nouit  . Quin et presaga mente futuri temporis fata atque mores stupentibus eui sui principibus interpretata  , morbos quoscunque et queuis corporis uitia salubri manu sanauit. Anno  1148, diuine uocis oraculo admonita, relicto S. Disibodi cenobio, cum octodecim uirginibus transiit in montem prope Bingam, ubi in sepulcro SS. Berthe et Ruperti monasterium nouum ampliusque ei fundauerant Henricus archiepiscopus Moguntinus et comites de Spanheim et Hildenheim. Quo tempore S. Bernardus  , in itinere suo, hospitio ab Hildegardi exceptus, eiusdem reuelationes mellifluo suo sermone celebrauit in synodo Treuirensi coram Eugenio III papa  . Qui publice eas recitari iussit et honorifice scripsit Hildegardi , que epistola in uisione composita, libertate sibi consueta, illico respondit. Quo facto magnam adepta famam Hildegardis a celeberrimis etatis illius uiris literas accepit, quibus uel consulebatur de rebus ad religionem spectantibus, uel rogabatur de oratione sua ad Dominum  . Scripserunt ei pontifices Romani Anastasius Iu et Adrianus Iu, imperatores Conradus III et Fridericus Barbarossa, aliique complures episcopi, prelati, et comites. Anno 1150, spiritu Domini excita, ut gentes ueritatem celestem doceret, iter suscepit in uarias Germanie Gallieque regiones: 1165, cenobium Eibingense condidit  ; 1173, Parisios adiit. Anno 1174, in cenobium suum reuersa, uariis reuelationum libris absolutis, tandem senio confecta, uiteque superne desiderio ardens, anno etatis octogesimo secundo, die 17 Septembris anni 1180  quem uite finem ipsa dudum predixerat, felici transitu clarissima miraculis morte occubuit  . Cuius reliquie e sepultura in choro edium S. Ruperti bello Suecico combustarum in ecclesiam Eibingensem sunt translate  , in qua iam nunc religiose obseruantur. Canonizationis examina trina instituta, primum a Gregorio IX , dein ab Innocentio Iu , et iterum a Ioanne XXII , imperfecta fuerunt, quod miracula cessarant et testes deerant  . ueruntamen martyrologia a seculi inde Xu initio S. Hildegardem commemorare ceperunt ad diem 17 Septembris.

Insignem sane locum obtinet inter medii eui fatidicas uirgines Elisabetham Schenaugiensem, Gertrudem, Brigittam, aliasque sequentibus seculis eximio uaticiniorum dote insignes. Quarum cum uisionum ratione, tum etate Hildegardi proxima est Elisabetha, abbatissa Schenaugiensis 1129+1165  . uerum ab hac quoque eo differt S. Hildegardis, quod reuelationes suas, ut ipsa de se tradit in libri I Sciuias proemio, non in somniis, nec dormiens, nec corporeis oculis, aut auribus exterioris hominis, nec in abditis locis; sed uigilans, circumspiciens in pura mente, oculis et auribus interioris hominis, in apertis locis, secundum Dei uoluntatem percepit [ Colonie Agrippine, 1628 fol., sub titulo: Reuelationes sanctarum uirginum Hildegardis et Elizabethe Schenaugiensis ord. S. Bened.

Epistolarum liber  , editus ex archetypo monasterii S. Roberti ab Iusto Blanckwalt, presbytero Moguntino, Colonie, 1566 4o, apud hered. I. Quentel et Geruinum. Accedit pag. 275 uita S. Hildegardis a Theodorico monacho conscripta. uersionem uite huius Teutonicam, , debemus Ludouico Clarus, Briefe und Leben der heil. Hildegard., zum ersten Male uerdeutscht. Regensburg, 1854. 8o, 2 Bende.

 uita S. Roberti siue Ruperti confessoris, ducis Bingionum, qui seculo nono floruit, uulgata a Ioanne Buseo Moguntie 1602, 4o, ap. Surium 15 Maii, et cum notis Henschenii, Act. SS., Maii t. III, p. 504.

uita S. Disibodi, episcopi et confessoris, an. 674 defuncti, scripta an. 1170, ap. eumdem Surium 8 Iulii et in Actis SS., tom. II Iul., p. 588.

Expositio Regule S. Benedicti ad congregationem Hunniensis cenobii.

Questiones XXXuIII, cum solutionibus, ad Wibertum monachum Gemblacensem.

Explicatio Symboli Athanasiani, que cum duobus superioribus scriptis edita est a Blanckwaldo cum epistolis S. Hildegardis.

Liber diuinorum operum simplicis hominis, quem edidit Ioannes Dominus Mansi in additionibus ad Miscellanea Baluzii, t. II editionis Lucensis a se procurate, p. 335  .

Physice libri quatuor. Prodiere Argentorati, ap. Ioannem Schottum, an. 1533. Hos multo auctiores edimus ex codice ms. Parisiensi.

Prophetie singule selecte prodierunt, quarum quedam ut spurie certissime habende sunt, sine l. et a.  4o: Namhaffter offennbarungen zwo. aine sagt der abbt Ioachim. die annder die heylig fraw Hildegradis  so inen uon gott geoffenbart ist worden, der propheceyen gar nahend sind.

1527. Nurnberg, 4o. Sant Hildegardten Weissagung uber die papisten und genanten geistlichen, wilcher  Erfullung zu unsern Zeiten hat angefangen und uolzogen sol uerden. Ein uorrede durch Andrean Osiander, Prediger zu Nurmberg.

1529. Hagane, 8o, auctore Hieron. Gebuilero, literar. pubis Haganouiens. moderatore. De presenti clericorum tribulatione futurorumque temporum euentu diue Hildegardis prophetiarum libellus.

1620. S. l. 4o. Prophetia oder Weissagung Hildegardis uor ungefehr 450 Iahren uon diesen unsern letzten Zeiten, also klar und offenbarlich, uon Georg Bellamera Ubio.

uisio S. uirginis incognita e cod. ms. uindobonensi extat in Anzeiger fuer Kunde d. deutsch. Miltelalt. uon Mone uII, 613  . Scrutinium theologico-criticum uisionum scripsit B. M. Chladenius. Witeberge, 1716, 4o  .



II. OPERA E CODICIBUS MSS. NONDUM EDITA.

    Liber uite meritorum.
    Carmina diuersa.
    Hymnodia celestis.
    Ignota lingua, cum uersione Latina  .
    Tractatus de sacramento altaris.
    Homelie LuIII in Euangelia.
    Libri simplicis et composite medicine.


Spuria uero et S. uirgine indigna censenda sunt uaticinia de seraphici ordinis et societatis Iesu fatis, nec non opus quod inscribitur Pentachronon  .

Reuer. dominus Ludou. Schneider, parochus in Eibinged, uir in rebus S. Hildegardis uersatissimus, eiusque reliquiarum custos, inedita S. uirginis opera e codicibus uetustissimis, qui Wiesbade asseruantur propediem in lucem editurum sese pollicitus est.





SANCTAE HILDEGARDIS ABBATISSAE EPISTOLARUM LIBER CONTINENS uarias epistolas summorum pontificum, imperatorum, patriarcharum, archiepiscoporum episcoporum, ducum, principum et aliorum plurimorum utriusque, secularis et ecclesiastici status, magnatum, ad sanctam Hildegardem, et eiusdem sanctas ad eosdem responsiones.




EPISTOLA PRIMA.





EUGENII PONTIFICIS AD HILDEGARDEM. Auctoritate apostolica concedit ei licentiam proferendi et scribendi quecunque per Spiritum sanctum cognouisset, eamque ut sine timore reuelata sibi conscriberet animat. *

EUGENIUS, seruus seruorum Dei, dilecte in Domino filie HILDEGARDI, preposite in monte Beati Roberti, salutem et apostolicam benedictionem.

Miramur, o filia, et supra id quod credi potest, miramur, quia Deus iam nostris temporibus noua miracula ostendit, cum te spiritu suo ita perfudit quod diceris multa secreta uidere, intelligere et proferre. Hoc a ueridicis personis ita esse percepimus, qui se fatentur te et uidisse et audisse. Sed quid nos  ad hec dicere ualemus, qui clauem scientie habentes, ita quod claudere et aperire possimus, et hoc prudenter facere per stultitiam negligimus? Congratulamur igitur gratie Dei, congratulamur et dilectioni tue, hoc admonentes, ut scias quod Deus superbis resistit, humilibus autem dat gratiam . Gratiam autem hanc que in te est conserua et custodi, ita ut ea que in spiritu proferenda senseris, prudenter proferas, quatenus illud audias: Aperi os tuum, et adimplebo illud . Quod autem insinuasti nobis de loco illo quem in spiritu tibi preuidisti, hoc permissione et benedictione nostra et episcopi tui fiat, ita quod ibi regulariter cum sororibus tuis uiuas secundum Regulam S. Benedicti sub clausura eiusdem loci.



RESPONSUM HILDEGARDIS. Pontificem de arcanis que habebat in corde suo admonet et diuinam circa hec uoluntatem et beneplacitum indicat.


O mitis Pater, ego paupercula femina scripsi tibi hec in uera uisione, in mystico spiramine, sicut Deus uoluit me docere. O fulgens Pater, in tuo nomine  tu uenisti in terram nostram, sicut Deus predestinauit, et uidisti de scriptis ueracium uisionum, sicut uiuens lux me docuit, et audisti eam amplexibus cordis tui. Nunc finita est pars scripture huius. Sed tamen eadem lux non reliquit me, sed in anima mea ardet, sicut eam ab infantia mea habui. Unde nunc mitto tibi litteras istas in uera admonitione Dei. Et anima mea desiderat ut lumen de lumine in te luceat, et puros oculos infundat, et spiritum tuum exsuscitet ad opus scripture istius, quatenus anima tua inde coronetur, quod Deo placet; quia multi prudentes de terrenis uisceribus spargunt hec in mutationem mentium suarum propter pauperem formam que edificata est in costa, et que est indocta de philosophis. Tu ergo, Pater peregrinorum,  audi illum qui est fortiss. Rex, et in palatio suo sedit, et magnas columnas coram se stantes habuit aureis cingulis precinctas, et multis margaritis et pretiosis lapidibus ualde ornatas. Sed regi huic placuit, quod paruam pennam tetigit, ut in miraculis uolaret, et ualidus uentus eam sustinuit ne deficeret. Nunc iterum dicit tibi, qui est lux uiuens in supernis, et in abysso lucens, ac latens in abscondito audientium cordium: Prepara scripturam hanc ad auditum me suscipientium, et fac illam uiridem in succo suauis gustus, et radicem ramorum, et uolans folium contra diabolum, et uiues in eternum. Caue ne spernas hec mystica Dei, quia sunt necessaria in illa necessitate que absconsa latet, et que nondum aperte apparet. Odor suauissimus sit in te,  et non fatigeris in recto itinere. Sed ille qui loquitur, et non silet, hec dicit propter imbecillitatem illorum qui ceci sunt ad uidendum, et surdi ad audiendum, et muti ad loquendum in nocturnis insidiis mortiferi laquei latrocinantium morum. Quid dicit? Gladius radiat et circuit, occidens illos qui praue mentis sunt. O qui in tua persona es fulgens  lorica, et prima radix in nouis nuptiis Christi, et in duas partes diuisus, in partem scilicet hanc, quod anima tua iterata est in mystico flore uirginitatis: et in partem hanc, quod radix es Ecclesie, audi illum qui acutus est in nomine, et fluit in torrente, tibi dicentem: Oculum de oculo non abiicias, et lumen de lumine non abscindas, sed sta in plana uia, ne de causis illorum in anima accuseris, que in sinum tuum posite sunt, nec permitte eas in lacum perditionis dimergi per potestatem conuiuantium prelatorum. Gemma iacet in uia; sed ursus ueniens, et illam ualde elegantem uidens, pedem suum porrigit, eamque leuare uult, et in sinum suum ponere. Sed subito aquila ueniens, ipsam gemmam rapit, et eam in tegmen alarum suarum inuoluit, et in cancellos  palatii regis portat. Et eadem gemma ante faciem regis multum fulgorem dat, unde a rege ualde diligitur; et rex propter amorem eiusdem gemme, aquile illi aurea calceamenta dat, et eam ob probitatem suam ualde laudat. Nunc tu qui es in uice Christi sedens in cura ecclesiastice cathedre, meliorem partem tibi elige, ut aquila sis, ursum superans, et ut in animabus tibi commissis cancellos Ecclesie ornes, quatenus in aureis calceamentis in superiora ueniens, te ipsum alieno subripias. Nam oculus uiuens uidet et dicit, qui sapit, et discernit quasque creaturas, qui et eas omnes exsuscitat, et uigilat: ualles plangunt super montes, et montes cadunt super ualles. Quomodo? Subditi nudati sunt de disciplina timoris Dei, et incitati  sunt rabie, uertices montium ascendere, prelatos incusare: et ipsorum temeritas non accusat praua opera sua. Sed dicunt: Utilis sum ut sim prelatus utilitate. Et omnia prelatorum opera habent indigna, quia eos sibi excellentiores esse dedignantur. Quoniam subditi iam sunt nubes nigre, et in femoribus suis non sunt accincti, sed dispergunt omnia instituta agri, dicentes quod hec uilia sint. Et hoc faciunt, quia uenenosi sunt per inuidiam. Pauper homo magnam stultitiam habet quando uestimenta sua scissa sunt, semper in alium aspiciens, considerans quem colorem uestimentum illius habeat, nec suum a sorde abluit. Montes autem transiliunt clauem uie ueritatis, et eorum itinera non sunt parata  uolare ad montem myrrhe . Ideo obtenebrate sunt stelle diuersa nube. Luna stat, stelle clamant quod luna cadit. Sol illas premit, quia nulla earum clarescit, sed in turbine implicate sunt.

Unde, o pastor magne, et post Christum nominate, prebe lumen montibus, et uirgam uallibus. Da precepta magistris et disciplinam subditis: montibus iustitiam cum oleo sparsis, et uallibus ligaturam obedientie, misto bono odore, et fac illis recta itinera, ut non appareant uiles Soli iustitie. Puros fac ut ubique oculos habeas. Mens tua puro fonte rigetur, ut cum sole splendeas, et Agnum imiteris. Paupercula forma tremit quod in sono uerborum loquitur ad tam magnum magistrum. Sed, o  mitis Pater, antiquus uir et preliator magnificus dicit hec: unde audi: De summo iudice dirigetur ad te, ut graues et impios tyrannos eradices, et a te eiicias, ne stent in magna irrisione in tua societate. Esto autem misericors publicis et priuatis erumnis, quia Deus non spernit uulneratos, nec spernit dolores trementium se. Unde, o pastor ouium, audi hec super laborantes in fatigatione multorum. Lux dicit: Mystica Dei sunt iudicia super unumquemque secundum meritum illius. Multi tamen homines uolunt habere scrutinium per zelum suum, et per ignorantiam morum suorum, sed iudicium meum nesciunt. Quapropter in estimatione sua supra modum mentiuntur, ut lupi predam rapientes. Ideo quamuis homo dignus sit propter scelera sua iudicari,  tamen mihi non placet, quod homo sibimetipsi uult habere iudicium secundum arbitrium suum. Et hoc nolo. Sed tu unamquamque causam discerne secundum materna uiscera misericordie Dei, qui a se non separat mendicum et egenum, quoniam plus uult misericordiam quam sacrificium . Nunc igitur nigri uolunt abluere nigredinem per turpitudinem suam, sed ipsi sunt polluti et surdi in fossa iacentes. Illos erige, et adiuua pusillos. Tu enim qui es pastor populorum, audi ut uiuas in eternum. Lux uiuens dicit: Dic audaci populo qui sibi terrores inuenit in uia errantium uiarum: Dominus quidam habuit marmoream ciuitatem; et uenatores uenientes, ciuitatem illam inspiciebant, uolentes dispergere recta instituta eius,  que in flore illo apparuerunt, quem uirginea mens inuenit. Et ecce mons magnus et excelsus, ualde elegans et expolitis lapidibus factus, contra orientem apparuit, supra quem quoddam edificium ad orientem stabat, de lignis et lapidibus communis edificationis factum. Tunc uenerunt multi riuuli, quasi de medio orientis, in idem edificium fluentes; sed et in eodem edificio fortissimus odor boni uini erat, sed tamen cum aqua misti. Et multus populus in idem edificium corruit, in eo curuo corpore ambulans. Sed alii in quadam ualle coram predicto monte stabant, et illos attendebant qui in eodem edificio curui ibant. Et ecce supra eumdem montem etiam aliud marmoreum edificium candidissimi et  integri lapidis, quasi magna turris contra aquilonem stabat, in lucidissima ampulla, plena optimi balsami, uelut ignis ardens pendebat, et in cuius pauimento multum oleum diffluebat. Sed tamen uentus de aquilone interdum ueniens, balsamum et oleum illud commouit. Tunc multi ex populo in idem edificium uenerunt, qui et oleo illo spargebantur, et balsamo illo in frontibus suis signabantur. Et facta est uox de celo, dicens: Isti sunt signati. Et qui hoc modo signati sunt, signum hoc non potuerunt abluere, sed ita signati permanserunt, sicut et illi qui in Christo renati sunt, baptismum suum conseruare debent. Qui autem signati erant, ad illos qui signati non fuerunt, non transibant, nec societatem eorum suscipiebant, quia, si hoc fecissent,  fatui et inutiles dicerentur; qui uero signati non fuerunt, ad istos qui signati erant transibant, et societatem eorum suscipiebant, et inde optimam partem sibi elegerunt. Sicut stella multiplicat splendorem suum in nube, et sicut feminea forma coronatur in uirginitate. Et uir magnus aurea zona precinctus, supra eadem edificia stans, dextrum brachium supra marmoreum edificium, et sinistrum supra aliud posuit. Intellectus iste, ad duo instrumenta ecclesiastice dignitatis est. Omnipotens enim Pater instituit nobilem partem a secularibus causis separatam, et in secretis suis coram Deo fortiter ardentem: quam quidam insidiatores despicientes, uolunt destruere rectitudinem eius, que in Filio Dei manifeste apparuit. Sed tamen mons iustitie expolitus  in multis iustificationibus, in ortu ueritatis ascendit, in quo utilis institutio ad Deum tendens, et tamen hominibus assistens, surgit, lumen utilitatis hominibus prebens, ita ut etiam plurima doctrina et odor rectarum scripturarum de uigore ueritatis ad ipsum fluat; quas quidam eorum in diuersa sine ratione multoties refundunt. Quapropter et multi in ea curui in prauitate ambulant, ita ut etiam aliqui terrenis inhiantes, turpitudinem illorum imitentur. Sed etiam in eodem monte iustitie predicta pars, in secretis suis coram Deo ardens, in integritate sua, ut diabolo resistat, exsurgit, optimam partem in Deo habens, in exemplo suo misericordiam ostendens. Sed tamen multe tentationes  a diabolo emisse, optimam partem et ipsam misericordiam inquietant. Multi autem homines ad eamdem partem transeunt, et ueram misericordiam consequuntur, cum optimam partem sibi eligunt. Unde et coram Deo signati dicuntur. Et qui signum huius partis suscipiunt, in eo sicut et in baptismo suo, fortiter permanent. Quapropter ad suos qui idem signum non habent, socialiter non descendunt, ne inanes uelut fatui efficiantur; et qui signum eiusdem partis non habent, ad eumdem ordinem socialiter ascendunt, et ita in plurimis bonis multiplicantur. Quod et ille ostendit qui aurea zona precinctus , demonstrat se esse Deum et hominem, utrosque, scilicet istos et illos regens cum brachio fortitudinis sue: istos protegit ita ut in eo  fortiter ardeant, secularia abiicientes, et brachio mansuetudinis sue illos tegit, ita ut utiles in diuina protectione sint, cum lumen ueritatis proximis suis utiliter prebent.

Nunc tu qui es Pater populorum, discerne in perspicuitate uerba hec, e summo iudice tibi directa pro necessitate errantium, quia superbia uult opprimere humilitatem, quod esse non debet, uelut inconueniens esset si luna uellet pugnare cum sole, splendorem suum cupiens similem facere splendori ipsius. Unde propter hanc ineptam conuenientiam, fons aquarum clamat ad te imitatorem eius: Per me uiuum et acutum, comprime atque corrige nigros insidiatores et furtiuos speculatores qui in plumbum uertuntur in tortuosis peccatis, et qui de  aquilone asperguntur in nequitia diaboli, et qui se contrarie porrigunt ad caput prelatorum suorum per nimietatem iniquitatis. Fuga ergo illos de pastorali cura, que penam de canibus portat. Et quamuis quidam prelati sint obtenebrati per uicissitudinem morum, tamen non decet aliquos eorum propter quosdam subditos abiici. Ideo inspice hec per purissimum oculum, ut non deficiat honor tuus, qui propter nomen suum tangit illum qui fuit, et est rectus et iustus, parans uias suas in omnibus instrumentis suis, ea preuidendo ante instituta dierum antiquorum. Ipse faciat puros oculos tuos, qui non spernit pupillum et pauperem , quia mons myrrhe et thuris es  pre uallibus sordium puteis. Audi ergo illum qui semper  uigilat uiuentibus oculis, et qui non est tediosus propter procellas, que sunt pars calicis eorum, qui assimilantur simulacris quasi duri sint per prosperitatem suam. Tu autem qui uis habere potestatem honoris magni in palatio regis, dilata iustitiam Summi ad illius honorem. Hoc decet te, propter te, propter clarum nomen tuum. Nunc ergo aspice in igneum datorem, qui infundit bonum intellectum hominibus. Sed quis homo potest sonare contra uocem illam? Num potest uox hec paruam pennam facere uolare sic, ut nullus gladius contra eamdem pennam se possit mouere? Potest. Nunc tu, o imitator excelse persone, fons uiuus clamat hec ad te, quia personam tuam non decet ut habeas oculos  cecorum, et uestigia uipereorum morum, et furtiuam rapinam, denudans altare Dei. Et cur hoc faceres? Sed qui hoc facit, non potest soluere corrigiam calceamenti corporis Dominici. Ideo, o cuncti, castigate uos. Ego autem, o Pater, in loco celitus mihi ostenso, iuxta uerba benedictionis tue, secundum Regulam S. Benedicti, sub clausura eiusdem loci cum sororibus meis maneo, et hoc me tam uiuente quam defuncta semper obseruari desidero.



EPISTOLA II.





ANASTASII PAPAE AD HILDEGARDEM. Eius scripta approbat. Rogat ut pro ipso preces ad Deum fundat. *

 ANASTASIUS episcopus, seruus seruorum Dei, HILDEGARDI dilecte filie in Christo, salutem et apostolicam benedictionem.

Exsultamus in Domino et gratulamur quod nomen Christi de die in diem glorificatur in te, ita ut et admirantes dicamus: Quis similis tui in fortibus, Domine? Quis similis tui? Magnificus in sanctitate, terribilis et laudabilis, faciens mirabilia . Audiuimus enim et uidimus multa de te. Scimus etiam quod pie memorie predecessor noster, cui ad nutriendum sponsam Christi per diuinam gratiam successimus, te multo affectu dilexit, amplexus est et audiuit. Cuius et nos uestigia secuti, scribere tibi studuimus, et rescripta tua uidere desideramus, querentes illa que Deus in te operatur, quamuis  nos in bonis claudicemus, in quibus tam lassitudine corporis quam mentis nostre suspiramus, cum nos ad celestia per negligentiam nostram sursum non erigimus ut iure deberemus: occultorum autem cognitor et uoluntatem et possibilitatem nostram nouit. Admonemus igitur, rogamus et obnixe tibi iniungimus, ut cum sororibus tuis preces ad Dominum fundas, quatenus per uirtutem ipsius ad iustitiam nos erigere ualeamus, ita ut per hoc eterna premia adipiscamur, ad illa in presenti uita anhelare non deficientes. Pax tibi et omnibus tuis sit.



RESPONSUM HILDEGARDIS. Pontificem Dei nomine hortatur ut mala fortiter eradicet. Deinde uaria prophetice predicit et de suis uisionibus aliqua subiungit. Iterum Anastasium hortatur ad subditos corrigendos.


O persona, que es precellens armatura, et mons magistrationis ualde ornate ciuitatis, que constituta es in desponsatione Christi, audi illum qui non incepit uiuere, nec lassatur in defectione. O homo, qui in oculo scientie tue lassus es ad refrenandum magniloquia superbie, in hominibus in sinum tuum positis, cur non reuocas naufragos qui de magnis casibus suis surgere non possunt nisi per adiutorium? Et quare non abscindis radicem mali, que suffocat bonas et utiles herbas, dulcem gustum et suauem odorem habentes? Filiam regis, scilicet iustitiam, que in supernis amplexibus est, et que  tibi commissa fuerat, negligis. Tu enim permittis hanc filiam regis super terram prosterni, quia diadema et decor tunice eius scinditur per rusticationem diuersorum morum hominum illorum, qui in similitudine canum latrant, et in similitudine gallinarum, que in noctibus interdum cantare tentantes, ineptam exaltationem uocum suarum emittunt. Isti sunt simulatores, in uocibus suis fictam pacem ostendentes, sed inter se in cordibus suis frendentes, uelut canis qui ad sodales sibi notos caudam suam mouet, sed probum militem qui in domo regis utilis est, dentibus suis mordet. Cur prauos mores in hominibus suffers, qui in tenebris insipientie sunt, ad se queque nociua colligentes,  sicut gallina que in nocte clamans, sibimet terrorem incutit: qui sic faciunt, in radice utilitatis non sunt.

Audi ergo, o homo, illum qui acutam discretionem ualde amat, quam ut maximum instrumentum rectitudinis instituit, quod contra malum pugnaret. Hoc tu non facis, cum malum non eradicas quod bonum suffocare cupit. Sed malum se superbe attollere permittis; et hoc facis propter timorem illorum qui pessimi insidiatores sunt in nocturnis insidiis, plus amantes pecuniam mortis, quam pulchram filiam regis, scilicet iustitiam. Omnia autem opera que Deus operatus est, lucidissima sunt. Audi, o homo. Nam supernus Pater ante exortum mundi in secreto suo intonuit: O mi Fili. Et globus  mundi exortus est, hoc quod Pater intonuit, excipiens, diuersis tamen speciebus creaturarum adhuc in obscuro latentibus. In ipso autem quod scriptum est, Dixitque Deus: Fiat , diuerse species creaturarum processerunt. Sic per uerbum et propter uerbum Patris, omnes creature facte sunt in uoluntate Patris. Deus autem omnia uidet et omnia prenouit. Sed malum nec surgendo, nec cadendo, quidquam per se facere aut creare aut operari potest, quia nichil est, sed tantum fallax optio, et contraria opinio computatur, ita quod homo malum operatur, cum hoc quod contrarium est facit. Misit autem Deus Filium suum in mundum, ut diabolus, qui malum amplectendo cognouit, et homini suggessit, superaretur per eum, et ut etiam  homo, qui per malum perierat, redimeretur. Quapropter Deus spernit peruersa opera, uidelicet fornicationes, homicidia, rapinas, seditiones, tyrannides et simulationes iniquorum hominum, quoniam ea per Filium suum contriuit, qui spolia tartarei tyranni omnino dispersit.

Unde tu, o homo, qui sedes in principali cathedra Domini, contemnis quando malum amplecteris, ita quod illud non abiicis, sed oscularis, quoniam ipsum sub silentio in prauis hominibus sustines. Et ideo omnis terra turbatur per magnam uicissitudinem errorum, quia quod Deus destruxit, homo amat. Et tu, o Roma, uelut in extremis iacens, conturbaberis ita, quod fortitudo pedum tuorum super quos hactenus stetisti, languescet, quoniam  filiam Regis, uidelicet iustitiam, non ardenti amore, sed quasi in torpore dormitionis amas, ita ut eam a te expellas: unde et ipsa a te fugere uult, si non reuocaueris eam. Sed tamen magni montes maxillam adiutorii tibi adhuc prebebunt, te sursum erigentes, et magnis lignis magnarum arborum te fulcientes, ita quod non tota in honore tuo, uidelicet in decore desponsationis Christi omnino dissipaberis, quin aliquas alas ornamenti tui habens, usque dum ueniat nix morum diuersarum irrisionum, multam insaniam emittentium. Caue ergo ne ad ritum paganorum te commisceri uelis, ne cadas. Nunc audi illum qui uiuit et non exterminabitur. Mundus modo est in lasciuia, postea erit in tristitia,  deinde in terrore, ita ut non curent homines se occidi. In omnibus his sunt interdum tempora petulantie, et interdum tempora contritionis, et interdum tempora fulgurum et tonitruum diuersarum iniquitatum. Oculus enim furit, nasus rapit, os occidit. Pectus autem saluabit, ubi aurora, uelut splendor primi ortus, apparebit. Que uero sequuntur in nouo desiderio et in nouo studio, dicenda non sunt. Sed ille qui sine defectione magnus est, modo paruum habitaculum tetigit, ut illud miraculum uideret, et ignotas litteras formaret, ac ignotam linguam promeret, atque ut multimodam, sed sibi consonantem, melodiam sonaret. Et dictum est illi: Hoc quod in lingua desuper tibi ostensa, non secundum formam humane consuetudinis protuleris,  quoniam consuetudo hec tibi data non est, ille qui limam habet, ad aptum sonum hominum expolire non negligat. Tu autem, o homo, apparens constitutus pastor, surge, et curre citius ad iustitiam, ita ut coram magno medico non accuseris quod ouile ipsius a sorde non exterseris, nec oleo unxeris. Ubi autem uoluntas crimina nescit, et ubi homo desiderium non rapuit  , ibi homo omnino in profundum iudicium non cadit. Sed culpa huius ignorantie per flagella tergitur. Ergo tu, o homo, sta in recto itinere, et Deus saluabit te, ita quod in stabulum benedictionis et electionis te reducet, et in eternum uiues.



EPISTOLA III.





ADRIANI PAPAE AD HILDEGARDEM. Illam ad perseuerantiam hortatur. *


ADRIANUS episcopus, seruus seruorum Dei, HILDEGARDI, dilecte in Christo filie, preposite Sancti Roberti, salutem et apostolicam benedictionem.

Gaudemus, filia, et exsultamus in Domino, quod honestatis tue opinio ita late longeque diffunditur, ut multis fias odor uite in uitam , et a turba fidelium populorum in tui preconium exclametur: Que est ista, que ascendit per desertum tanquam uirgula fumi?  Unde cum animam tuam usque adeo existimemus diuini amoris igne succendi, ut ad bene operandum exhortatione aliqua non indigeas, superuacaneum duximus  exhortatoria tibi uerba multiplicare, animumque tuum uirtute diuina sufficienter innixum, aliqua uerborum suppositione fulcire. uerumtamen quia et ignis aura flante fit grandior, et uelox equus calcaribus urgetur ad cursum, id tue religioni duximus proponendum, ut uidelicet a memoria tua non excidat quia non incipienti, sed perficienti palma debetur et gloria, dicente Domino: uincenti dabo edere de ligno uite, quod est in paradiso Dei mei . Cogita itaque, filia, quoniam ille serpens qui primum hominem a paradiso deiecit, magnos perdere cupit, ut Iob, et deuorato Iuda, ad cribrandos apostolos expetit potestatem ; et quia scis multos esse uocatos, paucos autem electos , ita intra numerum paucorum  te collige, ita usque ad finem in sancta conuersatione persiste, ita creditas dispositioni tue sorores salutis operibus instrue, ut cum eis ad illud gaudium ualeas, prestante Domino, peruenire, quod nec oculus uidit, nec auris audiuit, nec in cor hominis ascendit . De cetero autem commonitoria uerba de te audire desideramus, quia spiritu miraculorum Dei imbuta diceris, unde plurimum gaudemus, et diuine gratie gloriam damus.



HILDEGARDIS RESPONSUM. Grauia pontifici certamina predicit hortaturque ad fortitudinem.


Qui uitam dat uiuentibus, dicit: O homo, diram duritiam leenarum et fortitudinem leopardorum patiendo sustinebis, et naufragium in captura predarum senties, quoniam omnibus his datus es in fatigationem ad te currentibus. Habes enim intelligibilem intellectum contra seuissimos mores hominum, in quibus estuando refrenabis capillos currentium equorum, qui non desistunt currere ad semitas predarum. Sed tamen rixando contra te ipsum, inclinas te interdum quasi ad probitatem quorumdam hominum, ubi celas loculos aliquorum qui mortui sunt preliari in planis uiis. Unde patieris  pugnam Semeie preliorum, sed destrues mobilia reliquiarum illorum qui in foueam uadunt per asperitatem suam. Attamen uenam habes fortiss. clauis, que non uadit libenter ad azyma in forma sardii.

In pectore ergo tuo quere saluationem aquarum, ne in turbinem uadas. Sed ut in mansuetudine requiescas ad languorem et liuorem illorum qui permisti sunt maceratione diuersorum uulnerum, in hoc imitans saluatorem tuum qui te redemit. Sed hoc graue pondus magisterii quod portas, non est in indignatione Dei, ubi etiam mores ursorum et pardorum, et interdum uenenum aspidum, tibi et subsequentibus occurrent. Sed gladius Dei illos occidet, ita dum inter illos bonus dux surgat. Nunc  autem moneo te, ut subiectis tuis frenum imponas, nec eos malum aduersus te loqui sinas.

Unde et uera lux tibi dicit: Quare non percutis nequissimos seruos, qui tibi occulte insidiantur, sicut aranee que pungunt? uigila ergo strenue, quod postulat causa in moribus populi in hoc tempore. O mitissime Pater, memorare quod homo in terra es, et ne timeas quod Deus derelinquat te, quoniam lumen illius uidebis.



EPISTOLA Iu.



HILDEGARDIS AD ALEXANDRUM PAPAM. Quod abbas S. Disibodi priuilegiis parthenonis montis S. Ruperti contradicat.

O summa et gloriosa persona, que primum constituta  es per uerbum Dei, per quod omnis creatura rationalis et irrationalis in genere suo facta est, tibi specialiter idem uerbum claues regni celestis per indumentum humanitatis sue, scilicet ligandi atque soluendi potestatem, concessit . Tu quoque, excellentissime Pater, materia omnium spiritualium personarum existis, que tuba iustitie Dei sonant in Ecclesia, que uariis ornamentis circumamicta fulget, dum alii aliis bona exempla, uitam sanctorum imitando, prebent: que etsi quid recte agunt, Deo, et non sibi, attribuunt, et de bonis imitatoribus suis gaudent, sequentes priores sanctas, qui carnem suam domabant, et seipsos  cum manifesta uictoria celestis militie contra uitia diaboli pugnantes roborabant, et cum bona uoluntate uelut angeli in Deum aspiciebant. Sic et tu, o mitis Pater, benignum patrem imitare qui penitentem filium, et ad se reuertentem, saginatum uitulum propter illum occidens, cum gaudio suscepit   : et sauciati ex latronibus uulnera uino lauit , caligine confusa, asperitatem correptionis et pietatem misericordie designat: et stella matutina, que solem diei precucurrit, esto in Ecclesia, que diu schismatis caligine confusa, lumine iustitie Dei caret. Et tu ergo secundum zelum Dei corripe, et de oleo misericordie penitentes unge, quoniam Deus magis uult misericordiam quam holocaustum .

 Nunc, o mitissime Pater, ego et sorores mee genua nostra coram paterna pietate tua flectimus, orantes ut digneris paupertatem paupercule forme respicere, que nunc in magna tristitia sumus, eo quod abbas de monte Sancti Disibodi, et fratres eius, priuilegiis et electioni nostre contradicunt quam semper habuimus, de qua semper magna cautela prouidendum nobis est, ne aliquatenus nobis tollatur, quia, si nobis timoratos et religiosos, quales querimus, non concederent, religio spiritalis omnino in nobis destrueretur. Unde, domine mi, propter Dominum adiuua nos, ut uel electionem nostram obtineamus, uel alios ubi possimus, qui nos secundum Deum et utilitatem nostram  procurent, libere queramus et accipiamus. Nunc iterum rogamus te, piissime Pater, ne petitionem nostram et etiam nuntios istos despicias, qui per fidelem amicum nostrum moniti, te petentes, ad nos diuerterunt, et hoc quod apud te obtinere querunt, facias, quatenus post finem huius uite, que ad uesperum iam declinat, in indeficientem lucem peruenias, et dulcem uocem Domini audias: Euge, serue bone et fidelis, quia super pauca fuisti fidelis, super multa te constituam: intra in gaudium Domini tui . Inclina ergo supplicationibus nostris aures tue pietatis, et nobis et illis clara dies sit, ut ex indulgentia tue largitatis communiter Domino gratulemur, quatenus et tu in eterna felicitate semper gaudeas.





RESPONSIO ALEXANDRI PAPAE. AD WEZELINUM PRAEPOSITUM. De preposito parthenoni montis S. Ruperti preficiendo, non obstante abbatis S. Disibodi contradictione.


ALEXANDER, seruus seruorum Dei, dilecto filio preposito S. Andree in Colonia, salutem et apostolicam benedictionem.

Ex parte dilecte in Christo filie nostre Hildegard. priorisse montis S. Roberti in Binga, et sororum eiusdem loci, ad nostram audientiam noueris peruenisse quod cum magistrum sibi et prepositum de monasterio S. Disibodi, sicut consueuerant,  elegissent, abbas illius loci, que de persona monasterii sui facta fuerat, concedere noluit, sed eamdem personam eis renuit adhuc assignare. Unde quoniam predictis sororibus in his que ad salutem pertinent animarum, diligenter conuenit prouideri, discretioni tue per apostolica scripta mandamus quatenus utramque partem, cum super hoc fueris requisitus, ad tuam presentiam conuoces, et rationibus super electione prepositi hinc inde diligentius intellectis, causam ipsam, iustitia mediante, decidas; et si predicte sorores de illo monasterio prepositum habere non potuerint, facias ut saltem de alio habeant competentem.



EPISTOLA u.





HENRICI ARCHIEPISCOPI MOGUNTINENSIS AD HILDEGARDEM. Ut monialem quamdam, abbatissam electam, permittat abire cum illis qui ueniebant ipsam abducturi.


HENRICUS Dei gratia Moguntine sedis archiepiscopus HILDEGARDI dilecte magistre de monte S. Roberti confessoris, gratiam suam cum paterno affectu.

Cum multa bona et admiranda miracula de te audiamus, pigritie nostre reputandum est, quod te tam sepe non uisitamus ut possemus. Sed plurimis negotiis impediti, animam ad ea que eterna sunt, uix aliquando et tarde sustollere ualemus. Ut autem ad id ueniamus, ad quod intendimus, notum tibi facimus, quod nuntii quidam religiosi cuiusdam nobilis  ecclesie nobis note, ad nos peruenerunt, obnixe rogantes quatenus soror illa quam petunt, que apud te in religioso habitu manet eis secundum electionem suam concedatur in abbatissam. Quod et nos auctoritate prelationis et paternitatis nostre tibi mandamus, et mandando iniungimus, ita ut in presenti eam querentibus et desiderantibus, ad magisterium suum representes. Quod si feceris, gratiam nostram deinceps plus, quam hactenus experta fueris, senties; sin autem, eadem tibi iterum fortius mandabimus, nec cessabimus dum precepta nostra in hoc facto compleas.



RESPONSUM HILDEGARDIS. Exemplo Nabuchodonosor predicit Henricum dignitate sua priuandum, et non diu admodum uicturum, prout reuera factum est.


Perspicuus fons, qui non est fallax, sed iustus, dicit: He cause que de potestate huius puelle sunt allate, apud Deum inutiles sunt, quoniam ego altus et profundus et circuiens, qui sum incidens lux, eas nec constitui, nec elegi, sed facte sunt in conuiuenti audacia ignorantium cordium. Omnes fideles audiant hec in capacibus auribus cordis, et non in auribus que foris audiunt, ut pecus quod sonum capit, et non uerbum. Spiritus Dei in zelo dicit: O pastores, plangite et lugete in hoc tempore, quia nescitis quid facitis, cum officia in Deo constituta dispergitis in facultates pecunie, et in stultitiam  prauorum hominum, timorem Dei non habentium, ubi maledicta malitiosa et minantia uerba uestra non sunt audienda. uirge uestre hoc modo superbe elate, non sunt in Deo extente, sed in penis presumptionis flagitiose uoluntatis uestre. Sed et ille qui est, o homo, tibi dicit: Audi que in multis seruitiis me negligis. Celum de ultione Domini apertum est , et nunc in inimicis funes dimissi sunt. Tu autem surge, quia dies tui breues sunt , et reminiscere quia Nabuchodonosor cecidit, et quod corona ipsius periit . Et multi alii ceciderunt, qui se temere in celum exaltauerunt . Ah! tu cinis, quare non erubescis in altum te spargere, cum debeas esse in putredine? Nunc ergo rabidi erubescant. Tu uero  surge, et maledictionem relinque, illam fugiendo.



EPISTOLA uI.





ARNOLDI ARCHIEPISCOPI MOGUNTINENSIS AD HILDEGARDEM. Preces Sancte Flagitat.

ARNOLDUS, Dei gratia Moguntine sedis archiepiscopus, HILDEGARDI Deo dicate uirgini et magistre in monte S, Roberti constitute, gratiam suam cum paterna dilectione.

Scimus quia Spiritus ubi uult, et quomodo uult, inspirat , diuidens unicuique dona sua prout uult . Hoc autem dicimus, nichil hesitantes de te. Nam quid mirum est, si ille inspiratione sua te docet, qui quondam agricultores et  sycomoros uellicantes , prophetas constituit, et asinam humana uerba proferre fecit . Dona ergo Dei refutare non debemus, nec ualemus. Rogamus ergo dilectionem tuam ut precibus tuum ad Dominum nobis succurras, quatenus dies nostri in timore et amore Creatoris nostri saltem sint, ita ut in bonis consummati, uitam in longitudine dierum perpetue felicitatis habere mereamur.



RESPONSUM HILDEGARDIS. Arnoldum fortiter increpat et illi interitum predicit.

O Pater, uiuens lumen hec uerba mihi ad te dedit: Quare faciem tuam abscondis a Deo, quasi in perturbatione iracunde mentis tue? Nam mystica uerba a me non profero, sed secundum ea in uiuenti  lumine uideo, ita quod sepe que mens mea non desiderat, et que etiam uoluntas mea non querit, mihi ostenduntur, sed illa multoties coacta uideo. Posco tamen a Deo, ut auxilium suum non sit tibi quasi exsilium, et anima tua sit deuota in pura scientia, respiciens in speculum saluationis, ut in eternum uiuas. Splendidum etiam lumen gratie Dei a te nunquam abscindatur. Sed misericordia Dei te protegat ita, ne antiquus insidiator te decipiat. Nunc autem oculus tuus in Deo uiuat, et uiriditas anime tue non arescat. Lux uiuens tibi dicit: Cur non est fortis in timore tuo? Quasi zelum habes, quasi triticum excribres, ita ut superando deiicias quod tibi contrarium est. Sed hoc nolo. De oculo autem cordis tui inquietam mentem absterge,  et de teipso et de populo tuo iniustitiam abscinde, quia tempus bellorum in moribus hominum nunc instat, ita quod nec in disciplina, nec in districtione timoris Domini sunt. Tu autem ne formides eos ad bonum cercere, quoniam si propter hoc tribulationem et angustiam sustinueris, ne paueas, quia Filius Dei eadem passus est. Surge ergo ad Dominum, quoniam tempus tuum cito ueniet.



EPISTOLA uII.





CHRISTIANI ARCHIEPISCOPI MOGUNTINENSIS AD HILDEGARDEM. Eius orationibus se committit.

CHRISTIANUS Dei gratia Moguntine sedis archiepiscopus, HILDEGARDI dilecte magistre sororum de S. Roberto in Pingis, deuotionem gratie sue  tam cum paterno quam cum filiali affectu.

Plurimis negotiis impediti, per pauca tibi scribimus cum tam dilatato corde, toto mentis adnisu ad piam dilectionem tuam anhelemus. Et quia diuino Spiritu te inspiratam cognoscimus, exhortatoria uerba tua desideramus; quoniam, dum terreno regno exterius seruire conamur, celestem Regem multoties interius negligimus. Igitur et orationibus tuis ac sororum que apud te sunt, nos committimus, ita ut per illas adiuti, turbinibus et procellis huius seculi, in quibus multum fatigamur, Deo succurrente, clementer eripiamur. Nos autem uobis in omnibus necessitatibus uestris adesse, ac in omnibus prodesse, prout Deus donauerit, pro certo sciatis.



RESPONSUM HILDEGARDIS. Egregie illum adhortatur ad curam pastoralem.


Mystica uisio tibi dicit: O tu, persona prelationis, in uice Christi ab ipso constitutus es, quemadmodum omnis potestas a Deo est . Deo autem nullus similis inuentus est. Ipse Pater omnium est, quoniam ab ipso omnia procedunt, et ob hoc ea regit, et sacerdos in sacerdotali officio est, quia per purum sacrificium, quod homo factus est, hominem liberauit. In iuramento namque ille sacerdos est, quod scriptum est: Iurauit Dominus, et non penitebit eum; tu es sacerdos in eternum secundum ordinem Melchisedech . Deus quippe in semetipso predestinauerat homo fieri  sine omni maculositate peccati, et sine omni indigentia emendantis penitentie, et sine omni commistione et diuisione, que in homine cum peccatis sunt, quatenus ita malum uinceret, ut in Melchisedech prefiguratum est. Tu autem, o homo, qui nunc in die es, antequam nox adueniat, cum plus operari non possis, stude ut in uera potestate populum tuum precepta Dei doceas, et in recta iustitia eum regas, sicut Deus eum regit, et per magnum studium in misericordia eum habeas, quoniam Deus per semetipsum eum liberauit. Tali enim modo magistratus, dominatio et potestas a Deo est. Sed et de mammona iniquitatis amicos per misericordiam tibi fac quatenus cum defeceris, in eterna tabernacula te suscipiant . Nunc, o Pater  et magister, post Christum pauperculam formam de uero lumine tibi hec scribentem, audi, ut nobis omnibus in necessitate positis, qui ad te confugiunt, auxilium porrigas, quatenus propter gaudium illud quod eis impendis, in gaudium eternorum tabernaculorum suscipiaris, et in eterna beatitudine, ad quam Deus te creauit, in eternum uiuas.



EPISTOLA uIII.



HILDEGARDIS AD CHRISTIANUM MOGUNTINENSEM ARCHIEPISCOPUM. Quod, iuuene quodam olim excommunicato, sed dudum absoluto, in cemeterio montis S. Ruperti sepulto, mandatum a prelatis Moguntinis acceperit ut corpus iuberet exhumari, uel abstineret a diuinis in ecclesia sua celebrandis  pontificis opem implorat.

 O mitiss. Pater et domine, qui in uice Iesu Christi super oues Ecclesie pastor constitutus es, summo Deo et paterne pietati tue gratias humiliter agimus, pro eo quod litteras paupertatis nostre misericorditer suscepisti, et quod pro nobis tribulatis et angustiatis in misericordia tua litteras ad prelatos nostros Moguntiam mittere dignatus es, et etiam pro dulcibus uerbis solite clementie tue, quibus per dominum Hermannum ecclesie Sanctorum Apostolorum in Colonia decanum, ita consolate et letificate sumus, quod in omni tribulatione et angustia nostra, sicut filie ad te dilectum Patrem secure confugimus. Unde, bone domine, nos famule tue que sedemus in tristitia tribulationis  et angustie, in spiritu humilitatis pedibus tuis prouolute, causam intolerabilis doloris nostri in pura ueritate lacrymabiliter tibi aperimus, ea fiducia, quod ignea caritas, que Deus est , tibi inspiret, ut cum paterna pietate lamentabilem uocem, quam in tribulatione nostra afflicte ad te clamamus, misericorditer exaudiri digneris. O mitis Pater, cum prelati nostri Moguntini mortuum iuuenem ante mortem suam ab anno diu absolutum, et omnibus Christiane fidei sacramentis munitum, sicut etiam ante in litteris tibi insinuaui, apud nos sepultum, a cemeterio nostro eiicere nos iussissent, uel a diuinis nos cessare, ego ad uerum lumen, ut soleo, aspexi, et in illo Deus mihi precepit, ne unquam uoluntario consensu meo eiiceretur, quem  ipse a sinu Ecclesie in gloriam saluationis deputandum susceperit, quoniam nigredo magni periculi nobis inde proueniret, eo quod contra uoluntatem eius ueritatis esset. Si enim iste timor omnipotentis Dei mihi non obstitisset, eis humiliter obedissem, et quemcunque in nomine tuo, qui Dominus et aduocatus noster es, eumdem mortuum iussissent efferre, si excommunicatus non esset, seruandum ius Ecclesie, grata uoluntate concessissem.

Cum autem per aliquod tempus non sine magno dolore et tristitia cessassemus, in uera uisione anime mee a summo iudice  pondere grauissime infirmitatis coacta, ad prelatos nostros in Moguntiam ueni, et uerba que in uero lumine uideram, ut ipse mihi precepit, scripta representaui, quatenus in illis cognoscerent que uoluntas Dei in hac causa esset. ueniam quoque coram ipsis, qui tunc aderant, amaris lacrymis petens ab eis, flebiliter et suppliciter misericordiam quesiui. Sed cum eorum oculi ita caligassent, ut nullo respectu misericordie me respicere potuissent, plena lacrymis ab eis discessi. Sed cum plurimi homines super nos misericordia mouerentur, licet pro uoluntate sua nos adiuuare non possent, fidelis amicus meus, scilicet Coloniensis archiepiscopus ad ipsos in Moguntiam uenit, et quodam milite libero homine assistente, qui sufficientibus  testibus probare uoluit, quod ipse et predictus mortuus, adhuc in corpore uiuens, cum pariter in eodem excessu fuissent, pariter etiam ab anno, eodem loco, eadem hora, ab eodem sacerdote soluti essent, eodem sacerdote, etiam qui eos absoluit, presente, ab eis cognita huius rei ueritate, idem presul de te presumens, licentiam celebrandi diuina, usque ad reditum tuum secure et in pace obtinuit. Cum autem, dulcissime domine, fiduciam maximam de tua misericordia haberemus, per eosdem prelatos nostros post reuersionem suam e Roma, e synodo litteras tuas diuinorum interdictorias accepimus: quas ut paterne pietati tue confido, nunquam misisses, si ueritatem huius rei agnouisses. Sicque, mitissime Pater, in priori ligatura  multo maiori dolore et tristitia tuimetipsius iussione constitute sumus. Unde in uisione anime mee, in qua nunquam me aliquo uerbo turbasti, iussa sum corde et ore dicere: Melius est mihi incidere in manus hominum, quam derelinquere preceptum Dei mei . Ergo, mitissime Pater, obsecro te in amore Spiritus sancti, ut propter pietatem eterni Patris, qui pro salute hominis in suaui uiriditate misit uerbum suum in uirginis uterum, dolentium et plorantium filiarum tuarum lacrymas despicere non uelis, que ob timorem Dei, tribulationes et angustias huius iniuste ligature sustinemus. Spiritus sanctus infundat tibi, ut ita super nos misericordia mouearis, ut etiam tu post finem uite tue pro hoc misericordiam consequaris.



EPISTOLA IX.





CHRISTIANI ARCHIEPISCOPI MOGUNTINENSIS AD HILDEGARDEM. Eius afflictioni compatitur; mandat se Ecclesie Moguntine significasse »ut si bonorum uirorum ueraci assertione de absolutione prefati defuncti ei ostensum fuerit, diuina sororibus montis S. Ruperti officia celebrentur.«

CHRISTIANUS D. g. Moguntine sedis archiepiscopus, reuerende et in Christo dilecte domine HILDEGARDI, et uniuersis sponsis Christi, cum ipsa Deo famulantibus, de uirtute in uirtutem ascendere, et Deum deorum in Sion uidere .

 Etsi in admiranda ac laudanda potentia Dei et Saluatoris nostri clementia, minime sufficientes, imo prorsus indigni simus, tuo tamen ut digni efficiamur, carissima in Christo domina, sedulo confisi suffragio, illum gratiarum actione prosequimur, a quo omne datum optimum, et omne donum perfectum descendens, utpote a Patre luminum , cui in anima tua digne complacuit, et eam uero et inestimabili lumine suo illustrauit, cuius gratia preueniente et subsequente collatum est sancte deuotioni tue, cum Maria ad pedes Domini sedere , et superne Ierusalem uisionibus uacare. Hec manifesta sancte conuersationis tue indicia et stupenda ueritatis testimonia, ita animam nostram, carissima in Christo domina, tuis  iussionibus, ne dicam precibus obligatam tenent, ut quidquid unquam sanctis uotis tuis accedere nouerimus, ad hoc cordis nostri intentionem merito inclinare debeamus; sperantes, et summam, post Deum, in tua sanctitate fiduciam habentes, nos sanctissimo odoramento orationum tuarum, gratiam Dei preuenientem et subsequentem percipere, et hanc peccatricem animam nostram, tue sanctitatis interuentu, clementiam Creatoris sui, sibi tandem placitam inuenire. Inde est quod super tribulatione et afflictione, quam ex suspensione diuinorum una tecum sacer conuentus sustinet, tanto arctius uobis condolemus, quanto euidentius innocentiam uestram in hac parte perpendere ualemus. uerum quia constabat ecclesie sepultum apud ecclesiam  uestram defunctum, in uita sua excommunicationis sententiam incurrisse, dum adhuc eidem ecclesie de absolutione ipsius incertum exstitit, uobis interim propter statuta sanctorum Patrum  clamorem cleri declinare, et scandalum Ecclesie dissimulare, periculosum nimis fuit, donec idoneo testimonio bonorum uirorum, in facie Ecclesie illum absolutum fuisse comprobetur. Proinde uestre, ut dignum est, afflictioni ex intimo corde compatientes, Ecclesie Moguntine rescripsimus in hunc modum, ut si bonorum uirorum ueraci assertione, de absolutione prefati defuncti ei ostensum fuerit, diuina uobis officia celebrari precipimus, rogantes et obnixe sanctitati uestre supplicantes,  quatenus si ex culpa nostra uel ignorantia uos in hac parte molestauimus, petenti ueniam non subtrahatis misericordiam; et Patrem misericordiarum exorare dignemini, ut sanos incolumes nos uestro sancto conspectui et Ecclesie Moguntine representet, ad honorem Dei et Ecclesie uestre, et salutem anime nostre. Conseruet uobis Dominus sanitatem et sanctitatem.



EPISTOLA X.





HERTUuIGI BREMENSIS ARCHIEPISCOPI AD HILDEGARDEM. Obitum sororis sue, Richardis abbatisse, nuntiat.

HILDEGARDI magistre S. Roberti in Christo HERTUuIGUS Bremensis archiep. et Richardis abbatisse frater, id quod est loco sororis, et plus quam sororis, obedientiam.

 Notifico tibi sororem nostram, illam meam, imo tuam, meam corpore, tuam anima, uniuerse carnis uiam intrasse, et honorem quem ei contuleram paruipendisse, dum ad regem terrenum, regi celorum Domino suo obedisse, et sancte et pie confessam fuisse, et inunctam oleo sancto post confessionem, habita plena Christianitate, et claustrum tuum ex toto corde lacrymabiliter desiderasse, seque Domino per matrem et Ioannem committens, et signo crucis tertio signato, Trinitatem et unitatem confitens in perfecta fide Dei, et spe, et caritate, certi sumus, Iu Kalend. Nouemb. obiit. Rogo ergo te, si dignus sum, quantum possum, quantum te dilexit, eam diligas: et si in aliquo deliquisse uidetur, cum ex ea non  fuerit, sed ex me, saltem lacrymas eius, quas pro recessu claustri istius effudit, quarum multi testes sunt, attendas; et nisi mors impediuisset, uix habita licentia ad te uenisset; et quia morte detenta est, me pro ea uenturum, si Deo placet, scias. Sed Deus, qui remunerator omnium bonorum est, de bonis que sibi exhibuisti sola inter omnes, et super omnes tam cognatos quam amicos, de quibus Deo et mihi gratulabatur, hic et in futuro ad omnem uoluntatem tuam te remuneret. Sororibus tuis de omnibus benefactis suis gratias referas.



RESPONSUM HILDEGARDIS. Hertuuigum et Richardem laudat. Preclara monita suggerit.

Qui in primo die te uidit, et oculos tibi ad uidendum  cum uolantibus pennis omnis creature dedit, et qui hominem speculum in plenitudine omnium miraculorum suorum fecit, ut scientia Dei in illo clareat, sicut scriptum est: Quoniam dii estis, et filii Excelsi omnes ; ille ad te aspiciat, et te ad ipsius uoluntatem dirigat. Homo tangit Deum, qui nec initium nec finem habet, ubi rationalitas in homine Deum imitatur, et scientia boni et mali Deum ostendit. Sic est rota eternitatis. Ipse etiam Deus faciat ut malum illud fugias, quod in primo die incepit, et bona uoluntate caret, et quod Deo semper contradicit. Faciat etiam in te fenestras, que in celesti Ierusalem luceant, que sunt pulchra edificia in uirtutibus, et faciat te uolare in  amplexibus caritatis Dei, sicut ille dixit, quem Deus perfuderat: Qui sunt hi qui ut nubes uolant, et quasi columbe ad fenestras suas?  Et iterum: Ego paupercula forma uidi in te lumen saluationis. Nunc precepta Dei imple, que gratia ipsius tibi dat, et que Spiritus sanctus te docet. Sed et in Spiritu mystici doni tibi dico: Tu es laudabilis persona, que necessaria est homini, habens in altissimo Deo successionem, quod est pontificale officium: ideo oculus tuus Deum uideat, sensus tuus iustitiam eius intelligat, et cor tuum in amore Dei ualde ardeat, ut anima tua non deficiat, sed sit in summo studio edificare turrim celestis Ierusalem, et Deus det tibi adiutricem, uidelicet dulcissimam matrem misericordiam. Esto  etiam lucida stella, lucens in tenebris noctium prauorum hominum; et uelox ceruus currens ad fontem aque uiue. Respice, quia hoc tempore multi pastores sunt ceci, claudi et raptores pecunie mortis, suffocantes iustitiam Dei. Sed Deus sciens omnia, scit ubi pastoralis cura utilis est. Ideo fidelis homo non circumeat querens prelationem. Quod si quesierit, in inquieta mente sua potestatem magis uoluptate appetens, quam uoluntatem Dei inspiciens, lupus rapax in persona sua est, et anima ipsius nunquam querit spiritalia, sed ibi Simonia est. Unde et in spiritu tibi dico: O quam magnum miraculum est in saluatione animarum hominum illorum, qui in prelatione absque Simonia sunt, quos Deus ita inspicit, quod gloria eius in  ipsis non obumbratur; sed facit in ipsis uelut fortis bellator, qui hoc studet, ne ab ullo superetur, sed ut uictoria ipsius stabilis sit. Nunc audi: Sic factum est in filia mea Richardi, quam filiam meam nomino, quia plena caritas in anima mea fuit ad ipsam, quoniam uiuens lux in fortissima uisione docuit meipsam amare. Audi: Deus eam in hoc zelo habuit, quod uoluptas seculi illam amplecti non potuit; sed contra eam pugnauit, quamuis ipsa uelut flos in pulchritudine et decore in symphonia huius seculi appareret. Sed dum ipsa adhuc in corpore uiueret, audiui de ipsa in uera uisione dici: O uirginitas, in regali thalamo stas. Ipsa enim in uirginea uirga in sanctissimo ordine societatem habet, unde filie Sion gaudent. Sed tamen antiquus  serpens uoluit eam a beato honore retrahere per altam generositatem humanitatis. Sed summus iudex traxit hanc filiam meam ad se, abscindens de illa omnem humanam gloriam. Unde anima mea magnam fiduciam habet in ea, quamuis mundus pulchram formam et prudentiam ipsius, dum in corpore uiueret, diligeret. Sed Deus illam plus dilexit. Idcirco noluit Deus amicam suam dare inimico amatori, id est mundo. Nunc tu, o chare, sedens in uice Christi, perfice uoluntatem anime sororis tue, quoniam postulat necessitas obedientie. Et ut ipsa semper sollicita fuit pro te, ita et nunc esto pro anima ipsius, et fac bona opera secundum studium ipsius. Unde et ego abiicio dolorem illum de corde  meo quem mihi fecisti in hac filia mea. Deus concedat tibi per suffragia sanctorum rorem gratie sue et beatam remunerationem in futuro seculo.



EPISTOLA XI.





ARNOLDI COLONIENSIS ARCHIEPISCOPI AD HILDEGARDEM. Librum ipsius petit.

ARNOLDUS D. g. Coloniensis archiepiscopus, HILDEGARDI lucerne ardenti in domo Domini, de monte S. Roberti, in protectione Dei celi commorari.

Si bene ualetis, et omnia que circa uos sunt, diriguntur a Domino, congaudemus. Sed et nos meritis uestris ualeamus. Quia enim uti iamdiu disposuimus, ad uos minime uenire ualeamus, in quantum inpresentiarum possumus, nos uobis committimus,  manus nostras in uestras damus, fidem fide coniungimus, totum nos uobis commendamus. Preterea librum quem ipsa diuino Spiritu inspirata scripsistis, remota omni occasione, quia nec uolumus nec possumus eo carere, siue imparatus siue non, per presentium portitorem nobis transmittere non dubitetis; ubi Deum tentare nolumus, sed ubi mirabilia eius uidere desideramus.



RESPONSUM HILDEGARDIS. Mystice et utcunque obscure loquitur; clariora tamen de libro suo subiungit.

In uera uisione hec uidi, audi ergo: Quemdam hominem in ualle cuiusdam magni montis uideo stantem, qui optionem in gustu anime sue habet. Et idem homo mittit opinionem quam habet, in  altitudinem eiusdem montis, er ipsius montis illam suscipit, ita quod inde igneum colorem accipit, sicut oleum quod ab igne accenditur. Sed munde aues que ab immundis separate sunt, ueniunt, et erem illum in alas suas suscipiunt, et inde celeres in uolatu suo fiunt. Quod nobilissimus Pater uidens, dicit: Unde uenitis? Que respondent: Quidam alienus homo in ualle montis stans, suauissimum uentum in altitudinem ipsius ad nos misit, et inde ueloces facte sumus ad uolandum ad te. Et idem paterfamilias ad eas dicit: Iste homo quamuis a longe stet a me tamen propter cursum quo uos ad me misit, uolo illum amare. Qui autem bene uult uigilare, hunc intellectum percipiat. Deus multoties propter orationes sanctorum, de lupis agnos  facit, sicut etiam de peccatoribus iustos. Unde et qui omnia nouit, dicit: uide ne Deum in speluncis latronum ames et ne ipsum in uanitatibus nomines, ita quod Deum tantum in uerbis inuoces, et non in operibus. Qui in uerbo loquitur, illi respondebo; qui autem in uerbo loquitur, illi alienus sum. Nam contumaciam deleo, et contradictionem illorum, qui me contemnunt, per memetipsam contero. ue, ue malo iniquorum spernentium me. Hoc audi, o homo, si uiuere uis; alioquin gladius meus percutiet te. Nunc autem, o pastor populi tui, ego paupercula scripta ueracium uisionum istarum tibi misi, sicut petisti, nichil humani ingenii et proprie uoluntatis mee continentia, sed que indeficiens  lumen compositione sua, et eisdem uerbis manifestare uoluit, quomodo sibi placuit, cum nec ipsum quod nunc tibi scribo, ingenio meo, nec ullo humano arbitrio, sed superna ostensione compositum sit.



EPISTOLA XII.





EBERHARDI ARCHIEPISCOPI IUuAuENSIS AD HILDEGARDEM. Sancte precibus se commendat et eius litteras petit.

Iuuauensis Ecclesie Dei gratia minister et archiepiscopus, licet indignus, HILDEGARDI sorori et magistre de S. Roberto in Pingis, quidquid ualet peccatoris oratio, et post huius carnis tropeum, ad amplexus celestis sponsi cum prudentibus uirginibus introire . Ego peccator in ualle lacrymarum positus, multis seculi turbinibus  et procellis attritus, intus timores, foris pugnas  passus, obnixe tuam postulo dilectionem, ut pro me preces fundere digneris quatenus diuina misericordia sue pietatis uiscera super me aperiat, et ab omnibus tribulationibus clementer eripiat, quia et imperator pro schismate, quod nunc in Ecclesia est, nobis uim inferre conatur. Meminisse etenim debet caritas tua, uirgo Deo digna, quia, cum essem apud Moguntiam in curru eiusdem imperatoris, sanctis orationibus tuis attentius me commendaui, pro eo ut per tuam intercessionem status uite mee profectum haberet in Domino et felicem consummationem. Unde etiam pollicita es paruitati mee, ut acceptis litteris meis, secundum quod Dominus dignaretur tibi reuelare, non grauareris  mihi rescribere. Huius pollicitationis debitum requirit paruitas mea a tua sanctitate. uale, uirgo Dei, et memento mei. Quidquid tamen illud est quod rescribis, pone sub sigillo.



RESPONSIO HILDEGARDIS. Eberhardum passim laudat. Pulchre docet labores externos, ex caritate et obedientia susceptos, minime obesse uiro Deum amanti.

O tu persona, que in uice Filii Dei uiuentis es, statum tuum nunc uideo, uelut duos parietes quasi angulari lapide coniunctos, quorum alter ut candida nubes apparet, alter aliquantulum umbrosus; sic tamen, quod nec candor ille huic umbrositati, nec eadem umbrositas huic candori se intermiscet. Parietes  isti labores tui sunt, animo tuo coniuncti, ubi ex altera parte intentio et suspiria tua angustam uiam ad Deum in candore anhelant, et ex altera circuitus laboris tui aliquantulum in umbrositate ad populum tibi subiectum pertinet; ita tamen, quod candorem intentionis tue uelut domesticum habes, et umbrositatem secularium laborum uelut quoddam tibi alienum inspicis, nec hec tibi intermisceri permittis, et ideo fatigationem in animo tuo frequenter habes. Nam intentionem tuam ad Deum, et laborem tuum ad populum non habes uelut unum; sed cum bona intentione ad celestia anhelas, et cum populum in Deo procuras, in una mercede coniungi possunt; sicut et Christus celestibus inhesit, et tamen ad populum  se inclinauit, ut scriptum est: Ego dixi: Dii estis, et filii Excelsi omnes . Dii scilicet in celestibus, et filii Excelsi in procuratione populi. Tu ergo, o Pater, labores tuos fonte sapientie perfunde, quem due filie hauserunt, que regalibus circumdate sunt uestibus, uidelicet caritas et obedientia, quoniam Sapientia cum caritate omnia ordinauit, plurimos riuulos educendo, ut dicit: Girum celi circuiui sola ; et quia Deus homini per obedientiam preceptum dedit, uestimentum quidem caritatis est, quod uultum Dei in angelico ordine aspicit, sed uestimentum obedientie, circumamictio humanitatis Domini est. Iste puelle ad ianuam tuam pulsant, et caritas ad te dicit: Tecum manere desidero, et uolo ut  in lectum strati tui me ponas, et in diligenti amicitia me habeas. Nam quando uulnera cum misericordia tangis et tergis, in lecto tuo iaceo; et quando simplices et bene uiuentes cum beneuolentia in Deo tenes, in diligenti amicitia tua sum. Sed et obedientia ad te dicit: Tecum maneo propter ligaturam legis et preceptorum Dei. Ergo strenue et in forti ui me tene, non ut uillicum, sed ut clarissimam amicam. Nam in initio baptismi me suscepisti, et in aliqua progressione tua me tenuisti, scilicet in disciplina subiectionis, et in prelatione ubi preceptis Dei obedisti. Charitas enim materia mea est, et ex illa orta sum. O Pater, sapientia uerum tibi dicit: Esto similis patrisfamilias, qui stultitiam filiorum suorum inuite audit; et tamen  prudentiam suam non deserit, uelut etiam ego celestia et terrestria in utilitate populi in unum coniungo. Tange ergo et tinge uulnera et simplices et bene uiuentes, atque gaudium in utraque parte habe, Deo adiuuante. Nunc, o Pater, ego, paupercula forma uideo quia uoluntas tua ianuam uirtutum optat que tibi ueniet, ita quod in istis uirtutibus molendinum finis corporis tui complebis. Qui est, et qui omnia perscrutatur, animam et corpus tuum in salute sua teneat.



EPISTOLA XIII.





HILLINI TREuIRORUM ARCHIEPISCOPI AD HILDEGARDEM. Rogat ut »de cella regis uinaria guttas aliquas ad ipsum stillare scripto dignetur.«

HILLINUS Dei gratia Treuirorum humilis minister  et seruus, ac eorumdem archiepiscopus, licet indignus, HILDEGARDI clarissime sorori Agnum et Sponsum sequi quocunque ierit .

Quoniam Dei sapientia que infirma mundi eligit, ut fortia confundat , iucundum tibi habitaculum in tua uirginitate eligere complacuit, lucis sue gratiam in spiritu consilii et scientie amplioris in te largius effudit, cuius, ut arbitror, lucis effusione etiam aliorum mentes ad studia meliora et saluti uiciniora excitari uoluit , et illustrari, te mediante, mater ueneranda, et sincerissima caritate amplectenda. Superest igitur, uirgo Christi dilectissima, uere uitis , cuius sub umbra quiescis, cuius fructus gutturi tuo dulcis et amplexabilis ; uere, inquam,  uitis propagines in hoc mare procellosum latius extendere, celestis poculi, quod inebriaris , dulcissimum saporem ad lucra animarum quaquauersum propensius deriuare, que gratis accepisti gratis dare , ne forte arguaris lucernam, ad utilitatem proximorum accensam, sub modio abscondere uoluisse . Rogo ergo, mater sancta, cum ceteris ad portum consolationis tue confugientibus, spe desiderii mei uberrima fretus, rogo, inquam, et contestor uiscera tua materna, per sanctam caritatem, quatenus de cella illa regis uinaria , , guttas aliquas ad me peccatorem, per  presentium latorem, stillare scripto digneris; tum propter eum, qui tibi ea posse prestitit, tum eapropter, ut ueritatis experientia comprobet quod quorumdam auribus, de gratia tibi celitus infusa, rumor dubitanter infert. Ille igitur qui cepit in te bonum opus, consummet in uita uiuentium .



RESPONSUM HILDEGARDIS. Prophetice et hortatorie scribit.

Sapientia sonat, dicens: Nunc squalidum tempus muliebris forme est, Oi, Oi, Adam nouum testamentum omnis iustitie, et radix omnis seminis hominum fuit. Postea in genere ipsius uirilis animus surrexit, qui inter turmas exiit, uelut arbor que se in tres ramos extendit. Prima turma talis  erat, quod filii Ade elegerunt quidquid possibilitas eorum habuit. Secunda, quod homines in temeritate homicidii surrexerunt. Tertia uero, quod fecerunt quidquid in idolis et similibus erroribus uoluerunt. Nunc arbor hec arida est, et mundus in multis periculis euersus est. Tempus enim istud, ad tempus istud respicit, quando prima mulier nutum primo uiro in deceptione fecit . Sed tamen uir plures uires habet, quam mulier perficere possit. Mulier autem est fons sapientie et fons pleni gaudii, quas partes uir ad perfectum ducit. He, He, tempus hoc nec frigidum, nec calidum est, sed squalidum. Post hec tempus ueniet, quod in magnis periculis, in timore, in iustitia et ferocitate uirorum uiriles uires proferet. Deinde  error errantium errorum flabit, sicut quatuor uenti, qui in magnis periculis famam suam effundunt. Nunc autem, o pastor, audi, quia gratia Dei in uanum te non constituit, unde iustitiam ipsius contine. Cum bona opera facis, cito fatigaris; cum uero ad symphoniam uocaris, ita quod ad orationem consistis, illico arescis. He, He, qui in uice Christi es, iterum audi: Quidam rex quamdam urbem in magnis honoribus habuit, quam tribus uiris de suis hominibus commendauit, ita ut curam illius in custodia haberent. Primo autem turrim, secundo planitiem urbis, tertio murum ipsius cum propugnaculis commisit. Tu in turrim positus es; populus tuus in planitie urbis; clerus autem tuus super  murum eius cum propugnaculis. Quod si murus urbis impugnabitur, et planities eius depredabitur; tu autem turrim eius custodi, et talis esto, ne tota urbs destruatur, et non dissipabitur. Species columbe te docet, et uerbum Dei non caret in te scientia. Nunc ergo uigila , et in uirga ferrea constringe , doce, et uulnera tibi commissorum unge, et in eternum uiues.



EPISTOLA XIu.





EBERHARDI BAMBERGENSIS EPISCOPI AD HILDEGARDEM. Questionem subtilem admodum proponit: »In Patre manet eternitas, in Filio equalitas, in Spiritu sancto eternitatis equalitatisque connexio.«

EBERHARDUS Dei gratia Bambergensis Ecclesie episcopus, licet indignus, HILDEGARDI uenerabili  sorori et magistre de S. Roberto, deuote deuotionis obsequium et eterne beatitudinis meritum.

Superna fauente gratia, tue sanctitatis preconium, circumquaque auribus populorum dulciter resonat, ita ut uere possimus dicere: Quia Christi bonus odor sumus Deo . Sed et quoniam Dominus de celo prospexit super filios hominum, ut uideat si quis intelligat, aut forte habitantem in te requirat , huius bone opinionis tue fragrantiam odorati, ad Dominum qui in te ueneratur et consulitur, ex toto corde occurrimus. Quod enim multis prestitisti, uni mihi non denegabis. Nam cum de curia imperatoris per te transiremus, quia Spiritu sancto imbuta es, tue caritati exponendum commisimus. In Patre manet eternitas, in  Filio equalitas, in Spiritu sancto eternitatis equalitatisque connexio: quod et nunc secundum quod Deus tibi reuelauit, expositum uidere desideramus. Dominus tecum sit, et ut nos orationibus tuis adiuuemur.



RESPONSUM HILDEGARDIS. Post breuem hortationem, qua ad gregem suum diligenter pascendum excitat Eberhardum, ad questionem progreditur.

Qui est , et quem nichil latet, dicit: O pastor, non arescas in dulci fluento odoris balsami, quod est uiredo, que prebenda est stultis mentibus, que non habent ubera materne misericordie que sugant. Que hec non habent, deficiunt. Prebe ergo tuis lampadem regis, ne asperitate dispergantur,  et surge uiuens in lumine. Nunc, o Pater, ego paupercula ad uerum lumen prospexi, et secundum quod ibi in uera uisione uidi et audiui, quod tibi exponi petisti, ita expositum, non uerbis meis, sed ueri luminis, cui nunquam ullus defectus est, in hunc modum transmitto: In Patre manet eternitas, hoc est eternitati Patris nec abscindendum nec addendum est; quia eternitas manet in similitudine rote, que nec incipit, nec finem habet. Sic in Patre est eternitas ante omnem creaturam, quia semper et semper eternitas fuit. Et que est eternitas? Deus est. Aeternitas autem non est eternitas, nisi in perfecta uita. Ideo Deus nunc in eternitate. uita autem non procedit de mortalitate. Sed  uita est in uita. Arbor enim non floret nisi de uiriditate, nec lapis est sine humore, nec ulla creatura sine ui sua. Ipsa enim uiuens eternitas, non est sine floriditate. Quomodo uerbum Patris omnem creaturam in officio suo protulit, et sic Pater in fortissima ui sua otiosus non est. Unde Deus Pater nominatur, quoniam omnia ab eo nascuntur. Et ideo etiam in Patre manet eternitas, quia ipse ante principium Pater fuit, et eternus ante inceptionem fulgentium operum, que omnia in prescientia eternitatis apparuerunt. Quod autem in Patre manet, hoc ita non est, sicut causa in homine est, que aliquando dubia est, aliquando preterita, aliquando futura, aliquando noua, aliquando uetus; sed semper stabile, quod in Patre est. Pater claritas  est, et illa claritas splendorem habet, et splendor ille ignem, et unum sunt. Quisquis hoc in fide non habet, Deum non uidet, quia ab eo abscindere uult quod est, quoniam Deus diuidendus non est. Opera etiam que Deus condidit, integram proprietatem nominum suorum non habent, quando homo illa diuidit. Claritas est paternitas, ex qua omnia nascuntur, et que omnia circumdat, quia de ui ipsius sunt. Nam et eadem uis hominem fecit, et in ipsum spiraculum uite misit . Sed et homo in eadem ui efficacem effectum in se habet. Quomodo? Caro de carne, et bonum de eo quod bonum est, in bona fama emittitur, et id bono exemplo in alio homine augetur. Ista et carnaliter et spiritaliter in homine sunt, quia aliud de alio procedit.  Homo utilia opera sua ualde diligit, quia de scientia sua in actu sunt. Sic et Deus uult, ut et sua uis per omnia genera sua se ostendat, quia opus eius sunt. Et splendor oculos dat, et splendor ille filius est, qui oculos dedit, cum dixit: Fiat . Tunc omnia in uiuenti oculo corporaliter apparuerunt. Et ignis hec duo uocabula penetrat, qui Deus est, quia possibile non esset, ut claritas splendore careret. Et si iste ignis deesset, claritas non claresceret, nec splendor fulgeret. In igne enim flamma et lumen latent; alioquin ignis non esset. In Filio equalitas. Quomodo? Omnes creature ante euum in Patre fuerunt, ipso eas in semetipso ordinante, quas postea Filius perfecit in opere. Quomodo? Scilicet, sicut homo qui in semetipso  scientiam magni operis habet, quod postea in uerbo suo profert, ita ut illud in bono rumore procedat. Pater ordinat, Filius autem operatur. Nam Pater omnia in semetipso, omnia ordinauit, et Filius ea in opere compleuit. Et lumen est de lumine ante euum in eternitate, quod erat in principio, et hoc est Filius, qui ex Patre splendet, et per quem omnes creature facte sunt. Et etiam Filius tunicam induit de homine, quem de limo formauerat, que ante corporaliter non apparuerat. Sic Deus omnia opera sua coram se, ut lumen uidit, et quando Fiat dixit, unumquodque secundum genus suum tunicam induit. Tunc Deus ad opus suum se inclinauit, et sic in parte ista equalitas  etiam ad hominem in Filio Dei manet, quoniam ipse humanitatem induit, sicut et opera Dei corpora sua induerunt. Deus enim omnia opera sua presciuit, que patrauit: unde in humilitate humanitati ad hominem se inclinauit; quia diuinitas tam perfecta est, quod nichilo in homine non parceret, quod contra bonum pugnat, nisi humanitatem induisset, quoniam omnia per ipsum facta sunt, et sine ipso factum est nichil . Omnes enim res uisibiles et palpabiles atque gustabiles, per ipsum facte sunt, et has omnes in aliqua necessitate hominis preuidit, quasdam scilicet ad amplexionem caritatis, quasdam ad timorem, quasdam ad disciplinam, quasdam ad cautelam cuiusque cause. Et sine ipso factum est nichil: hoc nichil, superbia est.  Illa enim opinio est que in se respicit, et que in nullum confidit. Nam ipsa uult, quod Deus non uult; et semper hoc computat, quod ipsa constituit; et tenebrosa est, quia lumen ueritatis despexit, et incepit quod perficere non potuit: unde nichil est, quia a Deo nec facta, nec creata est. Ipsa in primo angelo incepit, cum ille fulgorem suum inspexit, et opinionem iniit, et non uidit de quo eumdem fulgorem haberet; sed in seipso dixit: Dominus esse uolo, et alium nolo. Sic gloria eius ab ipso euanuit, et eam perdidit, et princeps gehenne factus est . Tunc Deus alio filio suo gloriam illius dedit, qui in tam robusta ui factus est, quod omnes creature ipsi adsunt: et qui etiam in tam forti ui constitutus est, ut gloriam illam per  omnia non perderet. In illa enim maledictione qua diabolus Deum noluit, stultitia in homine, Deo in honore similis esse desiderauit, scilicet ut Deus est. Sed tamen illum amorem, quod Deum esse sciuit, non amisit. Unde materia diaboli omnino tenebrosa est, quia claritatem Dei esse noluit. Adam claritatem Dei esse uoluit, sed in societate eius esse desiderauit, unde perfectus in materia sua est, quoniam aliquid lucidi, sed tamen plenus multis miseriis est. In Spiritu sancto, eternitatis equalitatisque connexio. Spiritus sanctus igneus est, et non exstinguibilis ignis, qui interdum per flagrantiam apparet, et interdum exstinguitur. Ipse enim Spiritus sanctus eternitatem et equalitem perfundit et connectit, ita ut unum sint, sicut homo manipulum  constringit; quia, si manipulus non constringeretur, manipulus non esset, sed dispergeretur, et sicut faber duas uires eris cum igne in unum coniungit. Unde est sicut uersatilis ensis, qui undique uibratur. Spiritus sanctus eternitatem ostendit, equalitatem accendit: ita quod unum sunt. Spiritus sanctus ignis et uita in eternitate et equalitate ista est, quia Deus uiuit. Sol enim candidus est, et lumen eius flagrat, atque ignis in eo ardet; qui totum mundum illuminat, et una tota apparet. Sed quelibet causa, in qua nulla uis est, mortua est, sicut abscissum lignum ab arbore aridum est, quia uiriditatem non habet. Spiritus sanctus enim est solidamentum et uiuificatio. Nam  eternitas non esset eternitas sine Spiritu sancto. Aequalitas quoque non esset equalitas sine Spiritu sancto. Et Spiritus sanctus in ambobus est et unum in Diuinitate unus Deus est. Rationalitas etiam tres uires habet, scilicet sonum, uerbum, sufflatum. In Patre Filius est, ut uerbum in sono, Spiritus sanctus in utroque, ut sufflatus in sono et uerbo. Et he tres persone, ut prefatum est, unus Deus sunt. In Patre eternitas, quia nullus ante illum, et eternitas non incepit, sicut opera Dei principium habent. In Filio autem equalitas, cum Filius de Patre nunquam abscessit, nec Pater Filio caruit. Sed in Spiritu sancto connexio, quia Filius in Patre semper mansit, et Pater cum Filio; quoniam Spiritus sanctus in eis ignea uita est, et unum sunt.  Et scriptum est: Spiritus Domini repleuit orbem terrarum . Hoc est, omnes creature que uidentur et non uidentur, spiritali uita non carent, et quas homo non cognoscit. Nam de uiriditate flores, de floribus fructus pomorum sunt. Nubes etiam cursum habent. Luna quoque et stella cum igne flagrant. Ligna per uiriditatem flores educunt, aqua tenuitatem et uentum mundando et riuulos educendo habet. Tertia etiam humiditatem cum sudore habet. Nam omnes creature habent quod uidetur, et quod non uidetur. Quod uidetur, debile est; et quod non uidetur, forte et uitale est. Hoc intellectus hominis querit, ut cognoscat quoniam illud non uidet. He sunt uires operum Spiritus sancti. Et hoc quod continet omnia. Quid hoc est?  Homo continet omnia . Quomodo? Dominando, utendo, iubendo. Hoc Deus illi secundum se donauit. Scientiam habet uocis. Hoc est rationalitas que cum uoce sonat. uox est corpus, rationalitas anima, calor eris ignis, et unum sunt. Ideo quando rationalitas dictando, creando per uocem auditur, omnia opera ipsius perficiuntur, et per hoc adest ei creare; quia ut iubet, sic erit. Ideo omnia opera Dei inania non sunt. Nam si quispiam uas plenum pecunia haberet, magnum gaudium inde teneret. Sed si in uase nichil esset, pro minimo illud haberet. In prauis operibus inanitas est, et fugiunt ignem Spiritus sancti. Tunc adest eis delectatio peccandi, de suggestione diaboli. Cum autem homo praua opera sua pro nichilo computat et cognoscit, et tamen  ab eis reuersionem facit, similis est peregrino filio, qui post famem suam, panis patris sui recordatus est, et dixit: Pater, peccaui in celum et coram te : in celum, quia in rationalitate celestis sum, et coram te, quia te Deum scio. Tunc diabolum repudiat, et denuo Dominum suum eligit. Inde omnia uitia diaboli confunduntur, et omnes celestes harmonie mirantur; quia quod in inutilitate lutum prius computabant, in principali utilitate columnam nubis postea uident; quia que uilia uiderunt, postea pulchriora eligunt, quoniam omnia uitia diaboli pro nichilo computant: , sed utilitatem in bonis operibus faciunt. Hec sunt opera Spiritus  sancti. Nunc, o pastor et Pater populorum, Deus tibi det ut ad lumen peruenias, ubi scientiam uere beatitudinis accipias.



EPISTOLA Xu.





EPISCOPI SPIRENSIS AD HILDEGARDEM.

GONTERUS D. g. Spirensis Ecclesie minister et episcopus, HILDEGARDI magistre de monte S. Roberti in Pingis, salutem eternam in Christo.

Quod bonus odor es tam remotis quam uicinis, et de Spiritu sancto solamen omnibus te querentibus, diuine pietati gratias referimus. Unde et certum habere dicitur dilectio tua, quod honorem et utilitatem Ecclesie tue libenti animo uidemus, et modis omnibus, quibus uoluntatem uestram in prouectum  eiusdem Ecclesie tue effectui mancipare poterimus, libenter faciemus. Rogamus autem intime sanctitatem tuam, quatenus pro dilectione nostra Deum pro nobis interpelles, et orationibus tuis eum nobis placabilem facias, et scias omni ambiguitate remota, quod si Deus uitam nobis concesserit, non carebis honesta remuneratione. Nam iustum est ut orationum tuarum suffragia nobis impendas, sicut et nos de necessitate tua sollicitamur. Rescripta quoque tua ad nos desideramus.



RESPONSUM HILDEGARDIS. Multis ad emendationem uite Gunterum hortatur.

Lux summe inspirationis, o homo, tibi dicit:  Admonitionem Spiritus sancti, qui in te ascendit, ne abscindas a te per malam consuetudinem operum tuorum, quia Deus requirit in te, quod olim attendit perditam ouem reducere, quando crimina hominum abstersit. Et antiquus illusor confusus est, cum eum fortissimus bellator superauit. Deus per fenestras aspicit ad te, quia pius et misericors est. Hoc nullus homo derideat per ullam opinionem uoluntatis sue. Audi: Hanc causam admonitionis noli abscindere a te, ne Deus te percutiat per flagella sua. Quoniam uult in zelo suo hanc inimicabilem causam prosternere, quod sodales ipsius per socios suos ipsum in ostensione sua derident. Unde arcum admonitionis sue uibrat, demonstrans quia nullus ei resistere possit. Unde tu, homo, qui multa nigredine  inuolutus es, surge citius ad ruinam, et edifica in celestibus ut nigri et sordidi erubescant in tua exsultatione, cum surgis a nigredine tua, quia anima tua uix uiuit propter opera tua. Tua autem aspicis quasi per figuram ad aliam uitam, que intentio fulget in te sicut aurora lucis. Mens tua cribrat et excutit se in magnis tormentis, ubi pinguis natura te affligit in tortuosis desideriis. Hunc humorem euade. Audi, homo: uir quidam terram habuit, que magnam uim in se ostendit, quando aratrum ipsam euertit, ita quod multo germine protulit quemque fructum, qui in ipsa seminabatur. Tunc placuit uiro huic, ut in terra illa hortum aromatum faceret, et in eo crescerent aromata in  suauissimo odore ad medicinam uulnerum et cicatricum. Et terra illa melior effecta est, quam prius fuisset. Nunc tu, o homo, elige quid in his duabus partibus tibi utilius sit. Fundamentum enim celestis Ierusalem positum est primum de istis lapidibus, qui in magnis casibus uulnerati erant, et in cicatricibus uitiorum polluti, qui postmodum crimina sua opprimunt in penitentia. Faber mundi, fundamentum istud primum de rugosis, et impolitis lapidibus posuit, et lapides isti totam ciuitatem Dei sustentant. Ideo fuge lasciuiam huius mundi in naufragio immunditie, et esto similis sardio et similis topazio, et uelox sicut ceruus haurire in lingua purissimum fontem, et uiues in eternum.



EPISTOLA XuI.





EPISCOPI WORMATIENSIS AD HILDEGARDEM. Sanctam encomiis exornat et responsum flagitat.

CONRADUS Dei gratia Wormatiensis Ecclesie  episcopus, HILDEGARDI dilecte sorori de Monte S. Roberti, cum heu! parua orationum exhibitione, suauem in omni obsequio deuotionem.

Deo gratias agimus, qui te lucernam clarissimam aureo candelabro imposuit, et lucis sue claritatem longe lateque per te in domo sua clarescere fecit. Quapropter, soror et filia dilectissima, ex radiis qui te Solem iustitie indubitanter illuminare credimus, nubila mentis nostre, que nos opprimunt, ex incongruenti tribulationum turbine et diuersarum cogitationum inundatione, depelli obnixe exoramus.  Plurima quidem sanctitati tue necesse haberemus insinuare, si prolixitas uerborum tibi ea explicare non obstitisset, uiua autem uoce per presentem latorem tibi presentialiter loquimur, et responsum admonitionis tue toto corde efflagitamus.



RESPONSUM HILDEGARDIS. Illum laudat et hortatur.

Tu persona es sedens super cathedram Christi, et uirgam ferream in manu tua habes ad regendum oues tuas. Aspice ad solem iustitie, et ad plurimas stellas, que sunt genera uirtutum, ut non deficias in cibo uite; quia bonus pastor est, qui semper in bonis operibus floret, et qui in recta uiriditate oues suas pascit. Hoc tibi det, qui in prima die sonuit , et in cuius uerbo omnis creatura processit,  et qui in nouissimo die tuba canet, ita quod omnes filios hominum suscitabit . Nam quidam homines iuste uiuentes tabernaculum Dei sunt, quia Deus in eis habitat. Homo enim edificium Dei est, in quo ipse mansionem habet , quoniam igneam animam in illum misit, que cum rationalitate in dilatatione uolat, quemadmodum murus latitudinem domus comprehendit. Sed et qui per precepta Dei in operibus suis iustificatus est, in quibus legem Dei non neglexit, celestem Ierusalem edificat. Qui uero secundum carnem operatur et non secundum spiritum, de sancta edificatione cadet. Qui uero proprietatem uoluntatis sue de se abscidit, celeste edificium, cum margaritis et pretiosis lapidibus  et optimo auro ornat. Tu igitur te talem fac ut lapis pretiosus fias, et in summa Ierusalem orneris.



EPISTOLA XuII.





EPISCOPI CONSTANTIENSIS AD HILDEGARDEM. Sancte preces et litteras petit.

Constantiensis Ecclesie D. g. episcopus, quamuis inutilis et indignus, HILDEGARDI sponse Christi de cenobio S. Roberti in Pingis, intime caritatis augmentum, et utriusque uite felicissimum cursum.

Fama sapientie tue longe lateque diffusa a nonnullis ueridicis mihi relata, ad id desiderium me prouocauit, ut de remotis partibus solatium atque subleuamen tuum quererem, et me precibus tuis commendarem. Durum namque est, ut qui uite sue  moderamina nescit tenere, iudex fiat uite aliene. Quapropter dilectionem tuam sincera deuotione deposco, quatenus apud Dominum orationibus tuis mihi succurras, et rescripto tuo me munias; quia tam propria uoluntas mea quam cura terrena fere omnibus modis a seruitio Dei me abstrahit.



RESPONSUM HILDEGARDIS. Inanem gloriam in ipso redarguit.

Iustissima Lux dicit: O homo, mentem tuam argue que perforat consilium antiquorum prelatorum, quos non tetigit uentosa mens uanitatum. Qualis est estimatio tua, qui non erubescis ambulare in tenebris per gustum operis tui? Nam reuelatio illius cui nichil occultum est, ostendit per uiuentem oculum, quod arcus zelus Dei, temeritati hominum  minatur. Cur non uides, ubi sit mammona iniquitatis , in quo te excuses? Multi operarii ueniunt in causis suis, et querunt arctam uiam et angustam, tu uero labia tua moues per magniloquos sufflatus morum cordis tui, et ad indignationem illos reducis. Unde dirige te a tenebris in uias rectas, et illumina sensum cordis tui, ne tibi dicat Pater omnium: Quid per stultitiam ascendis columnam quam non fecisti? Nam dies obscuratur illi, qui non operatur in uiis recti itineris: quod tu precaue; surge ergo citius, et ambula recta itinera, antequam sol tibi occidat, et antequam dies tui deficiant.



EPISTOLA XuIII.





EPISCOPI uIRDUNENSIS AD HILDEGARDEM. Sanctam hortatur ad humilitatem, ac preces eius flagitat ac litteras.


ADELBERTUS Dei gratia uirdunensis Ecclesie minister et episcopus, quamuis indignus, HILDEGARDI matri sue clarissime de Monte S. Roberti, uisionibus Dei delectari presentibus et eternis.

Benedicta gloria Domini de loco sancto suo , que te sibi a teneris annis mancipauit famulam. Ego autem, tanquam si cecus iter uidenti monstrare uellet; caritati tue suggero, ut gratiam istam cum humilitate cognoscas, attendendo prophetiam illius antiquam Balaam , qui licet nouissima sua in contrarium direxerit, memorabile tamen est in uisione sua, cum dixit: Qui cadit, et sic aperiuntur oculi eius ; humilitatem  profecto in uisione significans. Doctor quoque gentium dixit: Ne magnitudo reuelationum extollat me , etc. Hec itaque magis fiducia mei affectus ad uos dicta sint, quam presumptione doctrine. Porro noueritis quod ad uos in presenti uenire non possum, licet prope uos sim, tamen in aduersitatibus meis uos fidam patronam in orationibus uestris expeto, et suffragiis sororum uestri collegii ancillarum Dei adiuuari postulo. Diu est quod scriptum uestrum habere non merui; quod nunc saltem merear, oro.



RESPONSUM HILDEGARDIS. Illum hortatur ad curam pastoralem.

Lux uiuens, que miracula ostendit, dicit: Qui Pater es in persona tua, et pastor in propositione  animarum extende brachium tuum, ne inimicus homo superseminet zizania in agro tuo . Prouide ergo hortum illum, quem diuinum donum plantauit; et caue ne aromata illius sint arida, sed ab eis putredinem abscinde, et eam foras mitte, que utilitatem illorum suffocat. Et sic fac ea uirescere. Namque sol radios suos abscondit, mundus etiam gaudium suum subtrahit. Et dico: Non obscura hortum tuum in tedio silentii, sed in uero lumine cum discretione corripe ea que corripienda sunt. Illumina quoque templum tuum per beneuolentiam, atque in thuribulo tuo ignem accende, myrrham imponens, ita ut fumus eius ascendat ad palatium uiuentis Dei, et in eternum uiues.



EPISTOLA XIX.





EPISCOPI LEODIENSIS AD HILDEGARDEM. Se »in maxima mentis et corporis fluctuatione constitutum« ait, quod, ut fatetur, innumeris malis Deum offenderat. Petit preces et rescripta sancte Hildegardis.


RUDOLPHUS Dei gratia Leodiensium episcopus, HILDEGARDI famule Christi de S. Roberti in Pingis, Regi regum incessanter seruire, et brauium eterne beatitudinis apprehendere.

In maxima mentis et corporis fluctuatione constitutus, tibi scribere disposui, quia clementia Dei nimis indigeo, quam innumeris malis me offendisse et irritasse non abnego. Quia igitur, dilectissima soror, ueraciter Deum tecum esse noui, admoneo et rogo per misericordiam ipsius sanctitatem tuam, ut  omnino mihi fluctuanti et ad te confugium facienti, manum porrigas. Cura namque tibi sit pro negligentia a me remouenda, deuotis precibus inuigilare: et quidquid ex indeficienti et uiuenti lumine tibi ostensum fuerit ad excitandam somnolentiam meam mihi rescribas. Concedat clementissimus Deus, ut scriptis tuis certissimam per te consolationem percipiam, et ut intercessionis tue obtentu uel ultimam eterne quietis sortiar mansionem.



RESPONSUM HILDEGARDIS. Illum hortatur ad uitam bonam et ad curam animarum.

O! uiuens Lux dicit: uie Scripturarum directe sunt ad excelsum montem, ubi flores pretiosissima  aromata crescunt, et ubi suauissimus uentus uolat, ualidum odorem eis faciens, et ubi rose et lilia splendidas facies ostendunt. Idem mons dudum non apparuerat propter umbras ceci uiuentis eris, quia etiam Filius Altissimi mundum nondum illustrauerat. Tunc Sol uenit de aurora, mundum hunc illuminans, et omnes populi uiderunt aromata illius. Et dies ualde ornatus est, et dulcis rumor ortus est. O pastores, nunc plangendum et lugendum est quod in nostro tempore mons istis nigerrimis nebulis tectus est, ita ut bonus odor ex eo non redoleat. Tu autem esto pastor bonus et nobilis in moribus. Et sicut aquila in solem uidet, sic recordare et respice ubi possis pigros et peregrinos ad patriam reuocare, et aliquod lumen huic mundo conferre, quatenus anima  tua uiuat, et ut amantissimam uocem illam audias de summo iudice: Euge, serue bone et fidelis , et ut anima tua in hac parte fulminet, sicut miles in prelio fulget, cum socii eius ipsi congaudent, quia uictor exstitit. Unde tu, o precessor populi, pugna in bona uictoria, ac sic errantes corrige, et pulchras margaritas de putredine ablue, preparans illas summo Regi: et sic mens tua in bono studio anhelet has margaritas ad montem istum reuocare, sicut eas donum Dei instituit. Deus te protegat, et animam tuam de eterna pena liberet.



EPISTOLA XX.





EPISCOPI TRAIECTENSIUM AD HILDEGARDEM. Suum erga Sanctam affectum declarat.

GODEFRIDUS, diuina fauente gratia, Traiectensium  episcopus, unice sue, speciali sue, singulari sue HILDEGARDI, magistre sororum de S. Roberto, salutem ab eo qui mandat salutem in Iacob .

Soror carissima, ex quo primo te cepi in Christi caritate diligere, nunquam memoria tua super mel et fauum dulcis , in animo meo potuit excidere. Cogit enim me in tuam dilectionem uirtus Dei, que habitat in te, que operatur per te, que familiarem pre ceteris illi sponso reddit te, qui eternaliter saluat omnes sperantes in se . Et quoniam caritas diffusa est in corde tuo , rogo te in caritate, qua in omnes abundas, ut in omni diligentia, omni conamine studeas Deum pro me exorare, quatenus in hoc seculo oneribus peccatorum meorum merear alleuiari. Dominus  te illuc perducat, ubi est felix eternitas, et eterna felicitas, iucunda tranquillitas, sine fine iucunditas. Ut sitiens fontem, sic tua scripta desidero.



RESPONSUM HILDEGARDIS. Illum hortatur ad perseuerantiam in bono.

O tu persona a Deo sumpta et uocata es, quatenus secundum ipsum opereris, eum imitando, quoniam Deus omnia edificat, regit et ungit. Omnipotens enim Deus per uerbum suum mundum creauit, quem etiam regit, et omnia in aqua sanctificat, peccata hominum abluendo. Deus namque omnes creaturas creauit, et eas gubernauit, et hominem cum illis perfudit, quemadmodum faber uasa sua per ignem elegantia facit. Sed deinde prealtus dies in obscuram  noctem per inobedientiam in casu Ade se declinauit, et ob hoc homines in peccatis et in obliuione, quasi Deus non esset, uixerunt. Tunc Deus omnem terram per aquas diluuii de criminalibus peccatis hominum inundauit , et sic sancti et lex et prophete surrexerunt. Nouissime autem Filius Dei uenit, quem non decebat, ut in uacuo tempore adesset, in quo nullam iustitiam inueniret, sicut etiam homo creatus non est, antequam omnis creatura eum ostendebat. Sed et Filius Dei uenit, ut totum mundum per obedientiam, per chrisma baptismatis, et per penitentiam redimeret. Nunc tu, o pastor prouide, ne puerili tempore, quod Dominum nescit, sis; sed esto in tempore iustorum et sanctorum, et in ostensione prophetarum, in operibus tuis  iustitiam apprehendens, sicut et Deus omnia preuidit, antequam illa operaretur, et secundum ipsum populum tuum rege. Tu etiam populo adiutorium in uice Christi prebe, ne sis sicut tuba que sonat, et non operatur. Sed esto bonus odor uirtutum, ut in eternum uiuas. Et dic: Exaltabo te, Deus, meus rex, et benedicam nomini tuo in seculum, et in seculum seculi . Nam quando intelligis, quia in episcopali cathedra es, in omnibus uiis tuis Deum lauda, in bonis operibus eum exalta, et precepta eius sine tedio iterando rumina, per fidem eum osculare, et in bonis operibus eum amplectere; in bona conuersatione Deum tuum ipsum ostende, et in iudiciis suis eum ut iustum regem magnifica, ita ut populum tuum recte regas, et cum misericordia  ungas, et noxiale crimen post te non trahas, scilicet ut munus pro iustitia accipias; et sic inuoca nomen ipsius, ut in omnibus his timorem ad ipsum habeas, quoniam rex est, et hoc omnibus diebus uite tue facias, quousque in hoc seculo uiuis, quatenus postea in infinito seculo in eternum uiuas.



EPISTOLA XXI.





EPISCOPI PRAGENSIUM AD HILDEGARDEM. Postulat ut orationibus suis subueniat et bona consilia porrigat.

H., Dei gratia Pragensium minister inutilis et episcopus, licet indignus, HILDEGARDI sponse Christi, et magistre de S. Roberto in Pingis, qualecunque munusculum orationum suarum cum omni deuotione.

 Dominum Deum nostrum magnificando glorificamus, cuius spiritu illuminata, plurimorum tribulationibus, consolando et subleuando, subuenis, et fructum boni operis, eodem Spiritu cooperante, in multorum mentibus multiplicas, sicut etiam per plurima terrarum spatia de te referri audiuimus. Unde sanctitas tua nouerit quia magnum desiderium inest nobis te uidere atque colloquio tuo perfrui in Christo, sed magna difficultas locorum hoc fieri impedit, et quoniam caritatem tuam plurimorum necessitatibus subuenisse percepimus, hac fiducia animati, dilectionem tuam imploramus, quatenus nobis in tribulationibus mundanis quassatis, orationibus tuis subuenias, et bona consilia porrigas.  Quia ex quo nomen tuum et gratiam tibi a Deo collatam audiuimus, memoriam tuam in cordibus nostris semper habuimus, et ut eadem gratia que de uero lumine est, apud te semper maneat, exoptamus.



RESPONSUM HILDEGARDIS. Illum ad maiorem in uirtute constantiam hortatur, tum in prosperis, tum in aduersis.

uox uite et salutis dicit: Quid est hoc, quod homo manducat, et non uult scire que sit uua, que de terra alio modo sudauit post peremptionem populi, cum Deus terram extersit et excribrauit in alium modum, quam primus homo illam derideret. Hoc est quod homo leuis est per uicissitudinem morum suorum, et per tempora lucis et tenebrarum.  Nam homo interdum se aliquantulum in prosperitatem erigit, interdum in pericula cadit. In his utrisque homo non inspicit amplexus filie regis, scilicet iustitie et ueritatis; sed amputat coronam de capite illius, cum pastor fugit, non defendens Ecclesiam Christi; quia arma sua in fortitudine non tenet, sed in moribus suis sicut lasciuus puer, qui nullam sollicitudinem habet, ludit. Homo qui istud facit, desiderat sic manducare et uiuere per uoluntatem suam, sicut natura hominis postulat cibum, et non uidet acutis oculis suis, ubi discretio sit, que de sapientia sudauit, que in hac uua intelligitur. Cum enim Adam in ortu mundi obedientiam derisit, tempora temporum perierunt usque ad effusionem aquarum. Ubi Deus terram de horribili  iniquitate tersit, et aliam uim dedit. Ubi Ne nobilissimum germen obedientie in uineis protulit , quod Adam fugit, per simplicitatem morum suorum, sicut lasciuus puer, sed in Ne terra uim uue protulit, ubi etiam post eum sapientia surrexit in saluatione. Nunc, o tu homo, qui circuis in moribus tuis per plateas uicissitudinum tuarum, et non ardenter intueris, aspiciens in medicinam tuam et alterius, surge, respiciens in solem, in recta moderatione, et lumen non fuge, illud abiiciens per austeritatem iniquitatis, quatenus non erubescas, quando summus Rex inquirit opera tua in sacculo tuo, et in eternum uiues.



EPISTOLA XXII.





EPISCOPI HIEROSOLYMITANORUM AD HILDEGARDEM. Ipsius ac sororum eius precibus se commendat. In laudes Sancte excurrit.


I., Dei gratia et ordinatione Hierosolymitanorum seruus et episcopus, HILDEGARDI dilecte filie et magistre de Monte S. Roberti in Pingis, scilicet in Moguntino episcopatu, humillimam orationem et salutem in Christo.

A multis per longa terrarum spatia partes nostras adeuntibus, et genua sua ad sepulcrum Domini flectentibus, multoties percepimus, quod diuina uirtus in te et per te operetur, unde ipsi gratias indefessas, prout possumus, humiliter offerimus. Ad te igitur filiam dilectissimam sermo nobis iamdiu fuit, sed quia internuntius hactenus abfuit, desiderium  nostrum penitus frustra processit. Nunc uero quoniam quidem post longa temporum curricula opportunitas se obtulit, per presentia scripta, te cunctasque sorores tuas, tibi, ut audio, in Christo subiectas, alloqui congruum duximus. Inde est, quod si qua dulcia uerba pre nimiis angustiis, quibus assidue premimur, nobis adessent, quoniam ex altero, gladio paganorum, ex altero latere insidiis malignorum spirituum impugnamur, te ut Christi sponsam, ut Christi arcanis semper intentam, extollere dignum existimaremus. Sed non opus est laudibus humanis extolli, quam diuina gratia laudibus concessit angelicis admisceri; et illas felices dicimus, que de die in diem dulcissimis alloquiis tuis interesse ac satiari merentur. Felices etenim  illas haud incongrue dixerimus, que speculo diuine candidationis innixe, brauium cursus sui meritorum suorum a Domino quotidie percipere affectant. Felices, inquit, ac nimium felices, quibus ob remunerationem celestium, terrena cuncta uiluerunt, et a quibus despicitur, calcatur, uilipenditur, quidquid in hac uita ceteris mortalibus dulce, delectabile atque prestabile uidetur. Ecce uere filie Ierusalem, in quibus non est inuenta macula , in quibus mundus nichil quod diligat habet: que etiam sequuntur Agnum quocunque ierit . Nunc autem, o filia, ad te referentes consolationem tuam celitus tibi ostensam, humiliter requirimus, ac nos orationibus tuis cunctarumque sororum tuarum commendamus, quatenus nobis in procellis  mundanarum curarum fluctuantibus, pie apud illum interueniatis, cuius thalamum post huius uite terminum intrare desideratis. Faciat Dominus, o dilecta, ut uideas bona Ierusalem omnibus diebus uite tue 



RESPONSUM HILDEGARDIS. Patriarcham consolatur.

uiuens Lux hec in miraculis suis dicit: Prima radix in die apparuit, et in omnibus ramis floruit, atque duas uias constituit. Altera uia plena edificiorum erat, in quibus aquile et alia uolatilia habitabant. Altera autem magne optionis plena fuit, in qua gigantes concurrerunt, qui contra aquilas istas et cetera uolatilia pugnabant, sed eis preualere  non poterant. Tunc sol processit, et in extremo brachio suo aureos clypeos habuit, et contra gigantes illos pugnauit. Nam casus primi angeli a uita ceciderat, et postea casus Ade luce paradisi carebat, et idem Adam in suggestione diaboli cum omnibus filiis suis ambulauit . Sed sol in topazio et sapphiro emicuit, quod est in misericordia et caritate que uerbum Dei incarnatum protulit. Sol autem equaliter fulsit, sicut in initio processerat, et ita permansit, ut omnino nulla umbra uicissitudinis super illum ceciderit, ueluti in primo angelo, in Adam et in suggestione diaboli factum fuerat. Et ideo dictum est: Tu es sacerdos in eternum secundum ordinem Melchisedech .  Nam in topazio misericordia, et in sapphiro caritas intelligenda est, quas uirtutes sacerdos iste uelut testimonium sacerdotale propter hominem induit. Nunc tu, o Pater, qui es in uice sacerdotis huius, anima tua fluat sicut aqua que de petra in uirga Moysis effluxit, ita quod uerba tua incredulis cordibus potum saluationis dent, atque dies, que in anima tua lucet, crescat in multitudine uirtutum. uides autem te in anima tua sollicitum in uia, que ad Deum tendit. Sed cum mens tua in turbinem ierit propter uicissitudinem laborum tuorum et aliorum, columba te perfundet, et simplicem turrim ante conspectum Dei te faciet. Pugnam uero quam intus et exterius in utroque scilicet homine pateris, Deus in temporibus tuis circa te hoc modo alleuiabit,  ut eam sustinere possis, unde fiduciam tuam in ipsum pone, nec de misericordia eius despera. Et hoc faciens in gratia Dei, ad uitam uiues.



EPISTOLA XXIII.





EPISCOPI DE BEuEZ AD HILDEGARDEM. Eius preces et litteras exspostulat.

HENRICUS, Dei gratia de Beuez solo nomine uocatus episcopus, HILDEGARDI dilecte magistre sororum in Monte S. Roberti de Pingis, si quid in spiritu contrito et humilitate ualet peccatorum oratio.

Benedictus Deus, qui benedixit te in omni benedictione spirituali , ita, quod in odore unguenti,  quo unxit te Deus unctione misericordie sue, trahatur etiam per te in longinquis partibus mundi multorum deuotio. Nam manifesta Dei circa te dignatio mihi peccatori ac turbinibus seculi grauato, magna est consolatio, quamuis a te corpore sed non mente plurimum remoto. Confidimus enim sine dubio meritis et precibus tuis Christi misericordiam patere cunctis, auxilium orationum tuarum fideliter querentibus. Nos igitur proprie conscientie diffidentia nullam in actibus nostris adipiscende salutis habentes confidentiam per caritatem Spiritus sancti te obsecramus in remotis regionibus, ut orationibus tuis indulgentiam peccatis nostris implores a Domino. Preterea quantulamcunque consolationem seu admonitionem saluti  nostre necessariam, nobis rescribere non pigeat tuam dilectionem. Ipse autem qui omnia potest, et quem nulla latet cogitatio, secundum beneplacitum suum precibus satisfacere dignetur cordis nostri desiderio.



RESPONSUM HILDEGARDIS. Pulchra utitur parabola qua ipsum ad ueram sapientiam et caritatem hortatur.

uiuens Lux ostendit mihi hec, et dixit: Dic ad hominem illum: uidi quasi pulchram formam uirtutis que fuit pura scientia. Facies eius ualde clara erat, oculi eius uelut hyacinthus, et indumenta ipsius quasi pallium sericum. Habebat quoque super  humeros suos episcopale pallium simile sardio. Et hec aduocauit pulcherrimam amicam regis, uidelicet caritatem, dicens: ueni mecum. Et uenientes pulsabant ambe ad ianuam cordis tui, dicentes: Tecum habitare uolumus. Caue ergo, ne resistas nobis; sed esto fortis ad resistendum uitiis et secularibus causis et uicissitudinibus illorum uentorum, qui in turbinibus sicut malus fumus ascendunt, et ut aque que in tempestate uolant. Hec sunt inquietudines mentium hominum in iracundia et in aliis similibus. Silentium non habe in tedio, sed uox tua sit sicut tuba resonans in ceremoniis Ecclesie, et oculi tui sint puri in scientia, ita quod non sis piger tergere te ab indigno puluere oneris tui. Nam plenus es guttis noctium . Et  persuasio superbie sic locuta est tibi: Ne abluas te. Sed nos hoc nolumus; uolumus autem ut queque tenebrosa de te abstergas, et non sis timidus de multis terroribus inimicorum tuorum, qui nec recte nec bene loquuntur de te. O miles, da nobis habitaculum in corde tuo, et perducemus te ad palatium regis nobiscum.



EPISTOLA XXIu.





EPISCOPI TREuIRORUM AD HILDEGARDEM. Suum erga sanctam Hildegardem affectum gratiose declarat, testaturque ad episcopatum se promotum esse contra uoluntatem suam. Sanctam itaque consulit ita scribens: »Sed quia nescimus cuius uocatione promoti simus, hoc maxime anxietatem nobis infligit.«

 ARNOLDUS, Dei gratia Treuirorum Ecclesie humilis electus, dilecte in Christo cognate sue HILDEGARDI de S. Robert., salutem et dilectionem ab eo qui est salus et dilectio.

Amicitia cognatione celestis est, quia senium ei non obest, sed confert; et uera est, stare nescit, sed in aliquo crescit et proficit quotidie. Cum autem ab ineunte etate ulnis ueri amoris nos amplexi sumus, miramur cur uos adulatorem plus uero amico diligatis, cum dicat propheta: Oleum autem peccatoris non impinguet caput meum . Fratrem nostrum prepositum S. Andree, hic adulatorem uestrum reputamus; nos autem uerum amicum intelligi uolumus Quia uero prouentum nostrum, gladii uestri materiam esse scimus, ideo per Dei gratiam  prospere nos rediisse, uestre dilectioni significandum duximus. Sed quia nichil est beatum alicui quod ipse pro pena reputat, coram Deo et uobis dicimus, quod dignitas, ad quam uocati sumus, contra nostram, teste Deo, uoluntatem nunquam  nos dilexit, nunquam permulsit: et ideo hoc, quia nostra inscitia, nostra fragilitas suam deflet insufficientiam, suam deplangit indignitatem. Sed quia nescimus cuius uocatione [promoti] simus ad tale ministerium, hoc maxime anxietatem nobis infligit. Si ex Deo esse sciremus, crederemus quod qui cepisset in nobis opus bonum, et perficeret , cum necessitate magis quam uirtute, ad sacerdotium promoueri proponamus. Et scimus  quod Deus in loco sancto suo  apud uos salutem operatus , obsessam misericorditer liberando, uisitauerit plebem suam . Unde ut modum liberationis obsesse nobis rescribatis, et sepius in uerum lumen aspiciendo, sepius nobis aliquid salutaris gratie per litteras tuas impartiamini, et ut manus uestras ad petram refugii pro nobis interpellando, exemplo Moysis leuetis , dum nos contra Amalech in ualle mundane miserie pugnamus, attentissime rogamus. Cum autem hec coram abbate S. Eucarii fideli et dilecto nostro conscriberentur, ipse opitulando dulcedine sua uerba nostra condiuit. uolumus ergo ut per ipsum rescriptum uestrum nobis transmittatis.



RESPONSUM HILDEGARDIS. Post salutaria documenta, serio illum monet ut caueat a superbia, a cupiditate diuitiarum, ab iniustitia, a uanitate, ac ut uirtutes amplectatur statui suo congruus.


Tu arbor es a Deo constitutus, quemadmodum Paulus dicit: Omnis potestas a Deo est , quia secundum summum Magistrum per inuocationem nominis sui, omnis potestas nominata est, unde in illa, arbor uiriditatem honoris nominis sui habet. Quod absque Deo est, et quod sinistra operatur, tibi non adsit, ne in cadente morbo superbie, cum primo angelo , scilicet Satana, qui contra Deum honorem furtim rapere uoluit, cadas, quem multi secundum uoluntatem suam rapiunt,  non curantes, quoquo modo eis ille conferatur. Istud coram Deo nichil est, quoniam sine ipso factum est nichil , et sic Deus occidit quidquid ipsum non tangit. Ob hoc ergo sollicitus esto, ut per precepta Dei, que sicut folia arboris multiplicata sunt, populo testimonium, quantum per gratiam ipsius potueris, perhibeas. Multe enim tribulationes oneris tui, uelut paupertas, te constringunt, quia diuitie et multe pecunie celestia non amant: ideo propriam uoluntatem homini Dei abstrahit, quatenus ad celestem patriam suspiret. Unde decet, ut pauper pauperem diligat, et diues diuitem agnoscat, quia sapientia pauperi annulum dat, et diuiti inaurem negat. Propter sacerdotale enim  officium tuum tibi istud adest. Iustitiam tuam non abscondi in corde meo, ueritatem tuam et salutare tuum dilexi . Quid dicitur? Iustitia Dei se non abscondit, sed itinera sua dilatat, nec ea currere erubescit. uulnera quoque non abscondit, malum bono preponendo, uelut in iustitia uitam et gehennam esse, et in utraque parte currendum esse dicit. In hac fallacia iustitia se non macerat, nec multiplicibus uerbis iniustitiam osculatur, sed ipsam totam conculcat. ueritas quoque opera, que sine Deo operantur, non laudat; sed in pugnam, contradicere illa, ut probus miles se preparat. Iustitia Dei scutum tibi sit, et ueritate ipsius quasi lorica induere, ita ut coram Deo bene armatus et non fugitiuus per societatem uanitatis appareas, et  disce ut ubera iustitie sugas. Disce quoque uulnera peccatorum cum penitentia in misericordia curare, quemadmodum summus medicus salutare exemplum uobis ad saluandum populum reliquit. Tu namque qui in uiriditate beati uiri per instructionem nominis sui positus es, qui impium diabolum non attendit, qui ideo impius nominatus est, quia nullum bonum amauit, uide ne in thesauris pecunie glorieris , que in fine malitiosa est, quia post tricesimum annum, uelut post annum unum deficit. Sed exsulta in monte Sion, ubi adiutorium Altissimi eternale in eternitate est, et omnis spiritus laudat Dominum . Tu autem eburneus mons esto, de quo fenestralia iacula in recto iudicio iustitie Dei, contra aduersarios tuos uolitant.  Curre quoque in altitudinem legis et iustitie Dei, sicut capricornus, ne per instabilitatem inermis cadas, et filii tui de latere Ecclesie surgant, et postulent a te cibum iustitie: et ideo bonam doctrinam disce, quatenus per te saturentur. Ego autem, ut iussisti, ad uerum lumen aspexi, et uix inceptionem bonorum operum aspicere potui. Tu quidem bona opera studiosius operare, ut postea per gratiam Dei plura scribam; et fidelis amicus anime tue esto, ita ut in eternitate uiuas. In illa autem que obsessa fuit, de qua queritis, multa mirabilia uidimus, que modo per scripta proferre non possumus, sed cognouimus quod diabolicus sufflatus de die in diem usque ad recessum suum defecit, et eadem mulier a fatigatione diaboli liberata est, et  etiam infirmitate, quam ante in se non cognouit, tunc occupata est. Sed nunc uires tam corporis duam anime plena sanitate recepit.



EPISTOLA XXu.





EPISCOPI COLONIENSIS AD HILDEGARDEM. Sanctam laudat; petit ut »ex occulto Dei« inquirat, sibique »commonitoria uerba, prout Deus donauerit« transmittat.

PHILIPPUS, Dei gratia Coloniensium archiepiscopus, HILDEGARDI sorori dilecte, diuino spiramine mirabiliter infuse, illum in celestibus gloriose uidere, cuius amplexibus exoptat iugiter inherere.

Quamuis locorum diuersitas mutui aspectus et desiderabilem collocutionis subtrahat gratiam, quos  Christi caritas coniunxit, semper tamen tenebit animorum uicinitas. Unde est mihi desideratissimum, quod in hoc anno, dum transitus uie et gratia te uidendi, diu desiderata, occurrit. Sed egritudo et tenuitas tui corporis, cor meum, multorum in terra nostra a te in Christo amplectentium turbauit et perculit, semper exoptantium uite tue sospitatem, uereque salutis eternitatem. Complacuit ergo et dignum duximus, perquiri certosque reddi de statu tuo, et maxime indicare et notificare tibi quod turbinibus et procellis secularium quotidie ita perturbamur, quod etiam aliquando mentis oculos ad celestia leuare conamur. Sed quia plurimorum nouit industria, te perfusam diuini carismatis munere, de quo gaudet concio fidelis Ecclesie, et  nos pro modulo nostre discretionis congratulamur; scientes hominem carnis tegmine degentem, et iuxta Apostoli uocem in celo conuersantem . Tali igitur dote ditata, quasi bone margarite inuentrix , ex occulto Dei quod petimus, inquiras, nobisque commonitoria uerba, prout Deus tibi donauerit, transmittas; quoniam in sapientia et thesauro abscondito, iuxta ueridicum, non est utilitas . ualete.



RESPONSUM HILDEGARDIS. Que in uisione audierit et uiderit notificat. Preclaram adhortationem subiungit.

In mystico spiramine uere uisionis, hec uerba uidi et audiui: Ignea caritas, que Deus est  tibi dicit: Stella que sub sole lucet, quod nomen  in parte sua habere potest, lucida scilicet nominatur, quoniam per solem aliis stellis amplius irradiatur. Sed quomodo deceret quod eadem stella lumen suum ita absconderet, quod aliis minoribus stellis minus luceret? Si enim hoc faceret, gloriosum nomen suum non haberet, sed ceco nomine nominaretur, quia, quamuis lucida diceretur, lumen tamen eius non uideretur. Miles etiam qui ad prelium sine armatura uenerit, ab inimicis certissime conculcabitur, quia corpus suum lorica non circumdederat; nec capiti suo galeam imposuerat, nec clypeo se texerat, unde et in magna confusione caperetur. Tu autem qui lucida stella per episcopale officium appellaris, et qui de nomine summi sacerdotis radias, lumen tuum, quod uerba iustitie  sunt, subditis tuis non abscondas, quoniam in corde tuo sepe dicis: Si ego mihi subiectos uerbis terrerem, molestum me haberent, quia eos superare non ualeo, utinam amicitiam eorum, tacens retinere possem. Itaque sic dicere et facere tibi non expedit. Sed quid? Terribilibus uerbis propter episcopale nomen et corporis tui nobilitatem, eos ut rapiens accipiter non terreas, nec periculosis uerbis, uelut claua eos percutias; sed uerba iustitie cum misericordia eius misce, et ipsos cum timore Dei inunge, proponens eis quam periculosa animabus et felicitati eorum iniustitia sit. Certissime, certissime, certissime, hoc modo audient te. Per squalidos autem et instabiles mores te illis non admisceas, nec quid cuique placeat seu displiceat, inspicias; quoniam  si hoc feceris, minor ceteris coram Deo et hominibus apparebis. Nam talia personam tuam non decent. uide etiam quod munda animalia que ruminant, macerarentur, si pabulo eorum, cibus porcorum per quem ipsi pinguescunt, admiscerentur. Sed et tu, si squalidis moribus et societati peccatorum te adiungeres, polluereris, per quod nefarii gauderent, perfecti uiri turbarentur, dicentes: Ah, ah; ue, ue, qualis episcopus noster est? per recta itinera iustitie nobis lucet. Populum autem tuum ab inimica infidelitate corripe, et auerte ita, ne lorica fidei nudus sis, et de Scripturis sanctis uiam iustitie illi ostende, et galeam spei capiti tuo, et scutum uere defensionis collo tuo impone  , quatenus in omnibus erumnis et periculis Ecclesie defensor, quantum preuales, existas. Lumen quoque ueritatis sic tene, ut probus miles in militia mea, que uera caritas sum, appareas, et in naufrago mundo, et in duris bellis iniquitatis, strenuus et fortis sis., quatenus lucida stella in eterna felicitate fulgeas. Nunc, o tu Pater, qui in pastorali nomine es, paupertatem hominis hec scribentis non dedigneris, quoniam ista non secundum me, nec secundum altum hominem dictaui nec protuli; sed ea hoc modo scripsi, quemadmodum ipsa in uera uisione, uigilans mente et corpore, uidi et audiui; quia, ut aliqua ad te scriberem, iussisti.



EPISTOLA XXuI.





CONRADI IMPERATORIS  AD HILDEGARDEM. Fauores suos addicit et filium suum Sancte precibus commendat.

CONRADUS, diuina fauente gratia, rex Romanorum, HILDEGARDI Deo dicate uirgini, et magistre sororum de sancto Roberto in Pingis, salutem et gratiam suam.

Quia regali culmine impediti, ac diuersis turbinibus et procellis quassati, te inuisere pro uelle nostro non possumus, litteris tamen nostris te adire non omittimus. Nam, ut audiuimus, reuera superabundat in te confessio summe laudis per sanctimoniam uite innocentis, et per magnificentiam Spiritus desuper mirifice in te uenientis. Unde quamuis secularem  uitam agamus, ad te properamus, ad te confugimus, ac orationum et exhortationum tuarum suffragia humiliter querimus, quoniam longe aliter uiuimus quam debeamus. Pro certo autem scias quod tibi et sororibus tuis, in omni causa et in omni necessitate uestra prodesse et adesse, ubi possumus, properabimus. Unde et filium meum, quem superstitem desidero esse, orationibus tuis, sicut et meipsum, attentius commendo.



RESPONSUM HILDEGARDIS. Non obscure predicit schismata aliaque Ecclesie mala que nata sunt sub Friderico I, Conradi successore. Addit multa eodem spiritu prophetico de uariis Ecclesie temporibus et uicissitudinibus.

 Qui uitam dat omnibus, dicit: Beati sunt, qui candelabro summi Regis digne subiacent, et quos Deus in magna prouidentia procurauit, ita ut eos de sinu suo non abscindat. In illo, o tu Rex, permane, et squalorem de mente tua abiice; quoniam Deus omnem, qui eum deuote, et pure querit, conseruat. Sed et regnum tuum ita tene, et tuis unamquamque iustitiam prouide, ut a superno regno alienus non fias. Audi, in quadam parte a Deo te auertis; et tempora, in quibus es, uelut in muliebri persona, leuia sunt, et etiam in contrariam iniustitiam, que iustitiam in uinea Domini destruere tentat, se inclinant. Postea uero peiora tempora uenient, in quibus uere Isrelite flagellabuntur, et in quibus catholicus thronus in errore mouebitur: et ideo  nouissima eorum, uelut cadauer in morte, blasphemie erunt. Unde et hic dolor in uinea Domini fumigat. Et post hec fortiora prioribus tempora surgent, in quibus iustitia Dei aliquantulum erigetur, et in quibus iniustitia spiritalis populi ad eiiciendum notabitur. Sed tamen prouocari et exacerbari ad contritionem acriter nondum audebitur. Sed deinde alia tempora instabunt, in quibus diuitie Ecclesie dispergentur, ita quod etiam spiritalis populus uelut a lupis lacerabitur, et a locis suis et de patria sua expelletur. Unde primi eorum ad solitudinem transibunt, pauperem uitam in multa contritione cordis deinceps habentes, et sic Deo humiliter  seruientes. Prima etenim hec tempora ad iustitiam Dei sunt squalida, sequentia uero tediosa. Que autem deinde superuenient, ad iustitiam se ad modicum erigent; sed que postea insurgent, quasi ursus cuncta diuident, et diuitias sibi per malum congerent; sed que illa sequentur, signum uirilis fortitudinis ostendent, ita ut omnes pigmentarii ad primam auroram iustitie cum timore, uerecundia et sapientia currant; et principes concordiam unanimiter habeant, eam quasi uir preliator sicut uexillum contra errantia tempora maximorum errorum eleuantes, quos Deus destruet et exterminabit secundum quod ipse nouit, et ut sibi placet. Et iterum ille, qui omnia nouit, tibi, o rex, dicit: Hec tu homo audiens, teipsum a uoluntate tua compesce,  et te corrige, quatenus ad tempora illa purificatus uenias, in quibus de factis tuis amplius non erubescas.



EPISTOLA XXuII.





FREDERICI IMPERATORIS AD HILDEGARDEM. Quedam a Sancta in colloquio apud Ingelheim predicta impleta esse nuntiat. Preces eius petit. Solius equitatis respectu in controuersia que quosdam inter et S. Hildegardem in ipsius curia dirimenda erat, se iudicaturum promittit.

FREDERICUS, Dei gratia Romanorum imperator et semper Augustus, domine HILDEGARDI de * Pingis, gratiam suam et omne bonum.

Notum facimus sanctitati tue, quoniam ea que predixisti nobis, cum Ingelheim manentes, te ad  presentiam nostram uenire rogauimus, iam in manibus tenemus. Sed nos tamen in omni conatu pro honore regni laborare non cessabimus. Quapropter dilectionem tuam quam intime admonemus, ut cum sororibus tibi commissis, ad omnipotentem Deum preces pro nobis fundas, quatenus in terrenis negotiis laborantes, ita se conuertat, ut gratiam ipsius obtinere ualeamus. Certum autem debes habere, quod super omni negotio tuo, ad nos per te directo, neque amicitiam, neque odium alicuius persone attendemus, sed solius iustitie respectu, equitatem iudicare proponimus.



RESPONSUM HILDEGARDIS. Frederici molitiones uarias improbat. Eius regnum satis longum, sed turbulentum fore predicit.


A summo iudice hec uerba diriguntur ad te. ualde admirabile est, quod hanc personam homo habet necessariam, scilicet que tu rex es. Audi: Quidam rex stabat in excelso monte, et in omnes ualles respiciebat, quid quisque faceret in eis, uidens. Et uirgam manu tenens, queque recte diuidebat, uidelicet quod erat aridum, ut uiride esset, et quod dormiebat, ut uigilaret. Sed et uirga hec istis penam stuporis abstulit, qui in magno studio erant. Cumque idem uir oculum suum non aperiret, uenit nigra nebula, que ualles istas tetigit. Sed et corui et alie uolucres, queque circumposita dissipabant.  Nunc, o rex, sollicite prouide, quia omnes regiones sunt obumbrate cum fallaci turba illorum qui in nigredine peccatorum iustitiam delent. Raptores et errantes uiam Domini destruunt. O tu rex, cum sceptro misericordie pigros et peregrinos et seuissimos mores rege. Tu enim habes nomen gloriosum, quod rex es in Isrel. ualde gloriosum est nomen tuum! uide ergo, quando summus Rex te considerat, ne accuseris, quod officium tuum recte non diiudicaueris, et ne tunc erubescas. Quod absit! Manifestum est, quod iustum est, ut preceptor predecessores suos in bono imitetur, quia nigerrimi sunt mores illorum prelatorum, qui in lasciuia et in putredine currunt. Hoc fuge, o rex. Sed esto armatus miles, diabolo fortiter repugnans,  ne te Deus dissipet, et ne terrenum regnum pro hoc erubescat. Deus liberet te de eterna perditione, et tempora tua non sint arida, et Deus te protegat, ut uiuas in eternum! Auaritiam abiice, abstinentiam elige, quod summus Rex ualde amat. Nam ualde necesse est ut in causis tuis prouidus sis. uideo enim te in mystica uisione, in plurimis turbinibus et contrarietatibus uiuentem ante oculos uiuos: sed tamen ad tempus regnandi habes in terrenis materiis. Caue ergo ne summus Rex prosternat te propter cecitatem oculorum tuorum, qui non recte uident, quomodo uirgam recte regendi in manu tua habeas. uide etiam, ut talis sis, ne gratia Dei in te deficiat.



EPISTOLA XXuIII.





PHILIPPI COMITIS FLANDRIAE AD HILDEGARDEM. Preces S. Hildegardis postulat consiliumque utrum manere potius debeat in Terra Sancta, an post expeditionem susceptam reuerti ad suos.

PHILIPPUS Flandrie et uiromensis [ueromandensis] comes, domicille HILDEGARDI, ancille Christi, salutem et plurimam dilectionem.

uestra nouerit sanctitas me paratum esse ad faciendum quidquid scirem uobis placere, quia sancta conuersatio uestra et uita honestissima sepissime meis insonuit auribus, omni fama suauior. Quamuis enim peccator sim et indignus, tamen Christi seruos et amicos toto corde diligo, et omnimoda ueneratione libenter honoro, illius Scripture  memor: Multum ualet assidua iusti deprecatio . Unde est quod ad pietatis uestre gratiam mitto presentium latorem, fidelissimum seruientem meum, qui pro me misero peccatore uobiscum loquatur, cum ego tamen multo libentius ad uos uenissem, et uobis locutus fuissem, quod desideraui. Sed tot et tanta sunt negotia mea, que singulis diebus emergunt, quod ad hec uacare non poteram. Instat etiam iam tempus, quo aggredi debeam iter Hierosolymitanum, ad quod opus est mihi magno operatu, super quo consilium uestrum mihi intimare dignemini per litteras uestras. Credo enim quod ad uos sepius peruenit fama nominis mei et actuum meorum, et multis de Dei miseratione indigeo. Unde et uos maxima precum instantia suppliciter  exoro, ut pro me miserrimo et indignissimo peccatore, ad Dominum intercedere uelitis. Rogo etiam humiliter, ut inquantum uobis concesserit diuina misericordia, inquiraris a Deo quid mihi expediat, et litteris uestris per latorem presentium mihi renuntietis consilium uestrum, quid et quomodo faciam, ut nomen Christianitatis temporibus meis exaltetur, et dira Saracenorum feritas deprimatur; et si utile mihi erit in terra illa morari uel reuerti, iuxta id uidelicet, quod de statu meo forsitan audistis, et diuina reuelatione cognouistis, aut cognitura estis. ualete in Christo, soror dilecta, et scitote, quod multum desidero audire consilium uestrum, et quod maximam in uestris orationibus habeo fiduciam.



RESPONSUM HILDEGARDIS. Instructionem mittit qua ipsum maxime hortatur ad iustitiam.


O fili Dei, quia ipse in primo homine te plasmauit, audi uerba, que uigili mente et corpore in anima mea uidi et audiui, cum propter sollicitam inquisitionem tuam, ad uerum lumen aspexi. Deus preceptum Ade in paradiso dedit, et post preuaricationem eiusdem precepti eum  iusto iudicio de paradiso expulit . Cum iusto quoque iudicio, homines qui eum omnino obliuioni tradiderant, ita quod eum nec desiderabant, nec querebant, per diluuium demersit , ubi illos qui eum amabant et querebant, a diluuio per arcam saluauit . Sed  mitissimus Agnus, scilicet Filius Dei, in sanguine suo, quem in cruce pendens effudit, omnia crimina et peccata, que homo per ueram penitentiam cognoscit, saluat. Nunc autem attende, o Fili Dei, ut puro oculo iustitie in Deum, uelut aquila in solem, aspicias, ita ut absque proprietate uoluntatis tue iudicia tua iusta sint, ne a summo iudice, qui preceptum homini dedit, quem etiam in misericordia per penitentiam ad se uocat, tibi dicatur: Quare proximum tuum sine iustitia mea interemisti? Homines quoque qui iudicio rei sunt, illos secundum Scripturas sanctorum , cum lege et cum timore mortis constringe, in omnibus tamen attendens maledictionem hominis illius,  qui homicidium in ira sua perpetrauit. Tu etiam pro omnibus negligentiis et peccatis ac pro omnibus iniustis iudiciis tuis cum signaculo crucis, ad Deum uiuum confuge, qui uia et ueritas est , et qui etiam dicit: Nolo mortem peccatoris, sed magis ut conuertatur et uiuat . Et si tempus uenerit, quod infideles fontem fidei destruere laborant, tunc eis  resiste. Ego enim in anima mea uideo, quod sollicitudo, quam de angustiis anime tue habes, aurore que mane oritur, similis est. Unde Spiritus sanctus te in pura et uera penitentia ardentem solem efficiat, ut eum queras, et ipsi soli seruias, ita ut in summa beatitudine in eternum uiuas.



EPISTOLA XXIX.





BERNARDI CLARAEuALLIS ABBATIS AD HILDEGARDEM. Merita eius et sanctitatem extollit.

Dilecte in Christo filie HILDEGARDI, frater BERNARDUS Clareuallensis uocatus abbas, si quid potest oratio peccatoris.

Quod de nostra exiguitate longe aliter, quam nostra sese conscientia habeat, quidam sentire uidentur, non nostris meritis, sed stultitie hominum imputandum est. Ad dulcedinem autem pie caritatis tue scribere properaui, quamuis id breuius omnino quam uellem, negotiorum multitudo compellat. Congratulamur gratie Dei, que in te est, et ut eam tanquam gratiam habeas, et toto ei humilitatis et deuotionis affectu studeas respondere, admonemus;  sciens quod Deus superbis resistit, humilibus autem dat gratiam . Quod in nobis est, hortamur et obsecramus . Ceterum ubi interior eruditio est, et unctio docens de omnibus, quid nos aut docere possumus aut monere? Diceris enim celestia secreta rimari, et ea que supra homines sunt, Spiritu sancto illustrante dignoscere. Unde rogamus magis et suppliciter postulamus, ut nostri memoriam habeas apud Deum, et eorum pariter qui nobis in spiritali societate iuncti sunt. Nam cum Spiritus Deo coniungitur, confidimus quod nobis multum prodesse ualeas et subuenire. Multum enim ualet deprecatio iusti assidua . Nos etiam pro te assidue oramus, ut conforteris ad bona, instruaris ad interiora, dirigaris  ad permansura, ita ut ne hi qui spem suam in Deum posuerunt, desperando pro te claudicent; sed ut in profectu benedictionis, quam a Deo accepisse cognosceris, bene confortati, in melius et melius proficiant.



RESPONSUM HILDEGARDIS. Eum magnis laudibus exornat.

In spiritu mysteriorum tibi dico, o uenerabilis Pater, qui mirabiliter in magnis honoribus uirtutis Dei, ualde metuendus es, illicite stultitie huius mundi, uexillo sancte crucis cum excelso studio in ardenti amore Filii Dei, capiens homines, ad bella pugnanda in Christiana militia, contra tyrannorum seuitiam, quod sum ualde constricta in uisione,  que apparet mihi in Spiritu mysterii, quam non uideo exterioribus oculis carnis. Ego misera et plus quam misera in nomine femineo, ab infantia mea uidi mirabilia magna, que lingua mea non potest proferre, nisi quod me docet Spiritus Dei, qualiter ea dicam. Certissime et mitissime Pater, audi me, in tua bonitate indignam famulam tuam, que nunquam ab infantia mea secure uixi, et de tua pietate et sapientia intellige in anima tua, secundum quod doctus fueris in Spiritu sancto, quoniam ea que tibi de me dicta sunt, secundum hunc modum sunt. Scio enim in textu interiorem intelligentiam expositionis Psalterii, Euangelii et aliorum uoluminum, que monstrantur mihi in hac uisione, que pectus meum tangit, et animam meam sicut  flammam comburens, docens me hec profunda expositionis, sed tamen non docet me litteras in Teutonica lingua, quas nescio. Sed tantum scio in simplicitate legere, non in abscissione textus, quia homo sum indoctus, de ulla magistratione cum exteriori materia; sed intus in anima mea sum docta, unde loquor tibi, de te non dubitans, sed de sapientia et pietate tua consolabor pro eo, quia multa schismata sunt in hominibus sicut audio homines dicere. Nam cuidam monacho, quem scrutata sum in conuersatione probatioris uite, hec primum dixi, et illi omnia secreta mea monstraui, et consolatus est me, ita quod hec magna et timenda sunt. uolo, pater, ut propter amorem Dei in orationibus tuis mei recorderis. Ego ante duos annos te in hac uisione  uidi, sicut hominem in sole aspicere, et non timere, sed ualde audacem; et ploraui quod ego tantum erubesco, et inaudax sum. Bone Pater et mitissime, pono me in animam tuam, ora pro me, quia magnos labores in hac uisione habeo, quatenus, quod uideo et audio, dicam. Et interdum in magnis infirmitatibus de hac uisione, in lectum prosternor, quia taceo, ita quod non possum me erigere. Ergo cum merore coram te plango, quia mobilis sum, cum motu in torculari arbore in natura mea, orta de radice surgente in Adam, qui factus est exsul in peregrinum mundum de suggestione diaboli. Nunc autem surgens, curro ad te. Ego dico tibi: Tu es mobilis, sed semper erigens arborem, et uictor in anima tua es, non tantum  teipsum solum, sed etiam alios homines in saluationem erigens. Tu autem aquila es aspiciens in solem. Oro te per serenitatem Patris, et per eius uerbum admirabile, et per suauem humorem compunctionis, scilicet Spiritum ueritatis, et per sanctum sonitum, per quem sonat omnis creatura, et per ipsum uerbum, de quo ortus est mundus, et per altitudinem Patris, qui uerbum suaui uiriditate in uterum uirginis misit, unde illud carmen, sicut circum edificatur mel fauo, suxit, ut non otiose in uerbis meis torpeas. Sed ea in cor tuum pone, ita ut non cesses, tum transeas per formam anime tue, ad Deum pro me aspiciens, quia ipse te uult. uale, uale in anima tua, et esto robustus in certamine  in Deo. Amen.



EPISTOLA XXX.





ADAMI ABBATIS DE EBRA AD HILDEGARDEM. Precibus Sancte se commendat et eius rescripta petit ad dubitationem suam que uidetur fuisse de retinendo aut deponendo abbatis munere, ut colligitur ex responso S. Hildegardis.

Domine et matri sue dilectissime HILDEGARDI, magistre sororum de Sancto Roberto in Pingis, frater ADAM abbas, licet indignus, de Ebra, modicum id quod est.

Cum primum notitiam nominis uestri suscepi, gauisus sum gaudio magno . Adauxit Deus gaudium meum, cum nutu benigno et mirabili direxit, ut uideretur facies, et audiretur uox uestra in  terra nostra, mihique quod uix sperare poteram, mutuam concessit collocutionem. De quibus autem me uobis dixi anxium, confido uos non immemorem esse, et quia diuersi diuersa sentiunt, alii istud, alii illud, si bonum est et salus apud Dominum, benedictus Deus: si periculum, orate Deum, bonum mihi et salutem anime tribuat, et omne periculum excludat. Nunc uero litteras mitto, et nuntium nostrum domino imperatori pro causa uestra, et spero per gratiam Dei nos exaudiri, et ubicunque seruitii nostri indigueritis, parati erimus seruire uobis. Exoramus quoque, ut pro nobis orare dignemini, quia uere in turbine sumus pro sollicitudine fratrum nostrorum, ut Spiritus sancti gratia, que multa mirabilia Spiritu prophetico in uobis operatur,  inspiciat etiam et nos, et muniat. Rogamus etiam ut et nos scriptis uestris consolari et premunire dignemini.



RESPONSUM HILDEGARDIS. De officio non deponendo ipsum monentes inducit uarias uirtutes, et nominatim caritatem et humilitatem.

In uera uisione Spiritus uigilans corpore, hec uerba audiui: Qui est , dicit: Sol micat, et radios emittit. Quidam autem uir amicus solis, hortum habuit, in quo multa aromata et multos flores in magno studio plantare desiderabat, et sol in igne radiorum suorum calorem super aromata et flores misit, et ros et pluuia illis humorem uiriditatis dederunt. Tunc ab aquilone tortuosa imago  nigris crinibus et horribili facie exiuit, et ab oriente pulcherrimus iuuenis, candidis crinibus, plena et amicabili facie, processit; et ad ipsum hortum uenerunt. Et tortuosa imago ad iuuenem illum dixit: Unde uenis? Qui respondit: Ab oriente ad hortum huius sapientis uiri uenio, quia magnum desiderium ueniendi ad illum habui. Tortuosa imago dixit: Audi me: Periculosus uentus, grando, ignis et pestilentia super hortum illum uenient, et eum arefacient. Sed iuuenis ille respondit: Non sic, non sic erit, quia hoc nolo, sed purissimum fontem educam, et hortum illum irrigabo. Et tortuosa imago respondit: uah, uah, hoc ita possibile est, uelut si locusta durum lapidem transfodiat. Et sic imago  illa in dolo suo hiemem super hortum illum induxit, et aromata et flores illius arefacere uoluit. Sed prefatus iuuenis officium suum in citharis suis colens, illud non uidebat. Et cum deinde hoc uidisset, in magno sono solem aduocauit, ut in signo tauri ueniret, et denuo uiriditatem estatis super hortum illum adduceret. Ac ita cornu eburneum et cornu de ceruo sumptum tollens, tortuosam imaginem illam ad terram per ea prostrauit. Et tunc ad uirum illum, cuius predictus hortus erat, dixit: Amodo in te ita negligenter non confidas, quin hortum tuum tanta munitione circumdes, ut nigerrime aues in tempestatibus eum non arefaciant. Nunc, O tu Pater, qui per summam uocationem in uice Christi es, hec uerba ad te dicta intellige. Audi  ergo: Gratia Dei uelut sol micat, et dona sua sic interdum emittit, uno uidelicet modo in sapientia, altero in uiriditate, tertio in humiditate. Sapientia autem in pinguem naturam cadit, uiriditas uero magnos labores subintrat, et humiditas in duram amaritudinem uadit. Sed tu uir amicus gratie Dei hortum populi habes in quo per uicem Christi multa bona desideria et bona opera studiose plantare debes. Et gratia Dei in uirtute donorum suorum efficaciam bone uoluntatis super desideria et super opera illa emittit, et rore ac pluuia fontis aque uiue uirescere facit. Sed a diabolo uitia in inquietudine uane glorie, et in strepitu propter me iusto magisterio resistentis, exeunt: a Deo autem uirtutes in contemptu secularium, cum plena beneuolentia  subiectionis in caritate procedunt, ad populum istum uenientes: at uitia a uirtutibus querunt, ad quid uenerint. Sed illud respondent, quod a Deo ad populum amici Dei uenerint, quia magnum desiderium edificandi in eo hostiam laudis habeant. Et uitia dicunt, ut uerba hec audiant: Ruina magna, et ira, et sciscitatio cum multa inquietudine, super populum istum irruent, ita quod in ministerio Dei fatigabitur. Et uirtutes respondent: Non sic eueniet, quoniam in bonis non cessabimus; sed uiuus fons emanabit, et populum hunc misericordia sua defendet. At uitia dicunt cachinnantia, quod hoc possibile sit, uelut si fragilitas in carnem fixa, durare ualeat sine ruga. Tunc uitia in dolis suis frigidam nebulam ignorantie populo  huic inducunt, ita quod bona desideria et bona opera illius iam in defectu sunt, cum in seipsum confidit. Sed uirtutes famulatum in laudibus suis Deo exhibentes, hoc iusto Dei iudicio fieri permittunt, ita ut homines intelligant quid sint. Qui cum ad seipsos in humilitate uirtutum redeunt, eedem uirtutes magno studio circumspectionis gratiam Dei tenent, ut mentibus illorum passionem Christi imponant, quatenus hoc modo ad primam laudem Dei eumdem populum adducant. Et sic diuinitatem et humanitatem Filii Dei attendentes, uitia illa ad contritionem prosternunt. Sed et ad illum, sub quo populus iste est, dicunt: Per hoc admonitus, propriis uiribus non confidas; sed preuide ut ad gratiam  Dei fugias, ut tuos in omnibus modis ita munias et moneas, ne diabolice insidie diuersis uitiis eos per negligentiam euertant. uidi etiam quasi pulcherrimam puellam in tanto fulgore splendide faciei fulgentem, ut eam perfecte intueri non possem. Et pallium candidius niue et clarius stellis habebat. Calceamentis quoque uelut de purissimo auro induebatur. Solem autem et lunam in manu dextera tenebat, et eos suauiter amplexabatur. In pectore etiam eius tabula eburnea erat, in qua species hominis sapphirini coloris apparebat, et omnis creatura puellam hanc dominam nominabat. Sed et ipsa ad speciem, que in pectore suo apparuit, dicebat: Tecum principium in die uirtutis tue in splendoribus sanctorum, ex utero ante Luciferum genui  te . Et audiui uocem mihi dicentem: Puella hec quam uides, caritas est, que in eternitate tabernaculum habet. Cum Deus mundum creare uoluit, declinauit se in suauissimo amore, et omnia necessaria preuidit, quemadmodum Pater Filio suo hereditatem preparat, et sic in magno ardore omnia opera sua disposuit. Tunc creatura in his speciebus, et in formis suis Creatorem suum agnouit, quoniam caritas in principio materia eiusdem creature sic fuit, ubi Deus dixit: Fiat, et facta est , quia omnis creatura quasi in ictu oculi per illam formata est. Que in tanto fulgore splendide faciei fulget, ut eam perfecte intueri non possis, quia ipsa timorem Domini in tam pura scientia ostendit, quod mortalis homo eam ad finem  perducere non poterit. Et pallium candidius niue, et clarius stellis habet, quoniam sine simulatione in candida innocentia cuncta comprehendit, cum splendidissimis operibus sanctis. Calceamentis quoque uelut de purissimo auro induitur, quia hec itinera habet, que in optima parte electionis Dei sunt. Solem autem et lunam in manu dextera tenet, et eos suauiter amplectitur, quoniam dextera Dei omnes creaturas complectitur, et quia etiam dilatata est in gentibus, in regnis, et in omnibus bonis. Unde etiam scriptum est: Dixit Dominus Domino meo: Sede a dextris meis . In pectore quoque eius tabula eburnea est, quoniam in scientia Dei integritas scilicet in uirgine Maria semper floruit, ita quod in ea species hominis sapphirini coloris  apparet, quia Filius Dei in caritate ex Antiquo dierum effulsit. Et omnis creatura puellam hanc dominam nominat, quoniam ab ipsa processit, et illa primitiua fuit omnia creans, quemadmodum species in pectore eius ostendit, quia Deus humanitatem propter hominem induit. Nam omnis creatura in iussione Dei impleta fuit, sicut ipse dixit: Crescite et multiplicamini, et replete terram . Calor ueri solis sicut ros in uterum uirginis descendit, et de eius carne hominem fecit, ut etiam ipsum Adam de limo terre carnem et sanguinem formauit. Et uirgo illum in integritate genuit. Sed non decuit ut caritas pennis careret. Nam quando creatura in primo circuiuit, ita quod in pressura  uolare uoluit, et cecidit, penne caritatis illam eleuabant. Hoc sancta humilitas fuit. Cum enim horribilis sensus Adam prostrauit, diuinitas acute inspexit, ne ille in casu omnino periret, sed ut eum in sancta humanitate redimeret. Nec ale magne potentie fuerunt, quod hominem, qui perditus fuit, humilitas in humanitate Saluatoris eleuauit, quoniam caritas hominem creauit, humilitas autem eum redemit. Spes uero est quasi oculus caritatis, amor autem celestis uelut cor illius, et abstinentia compago ipsius. Fides est uelut oculus humilitatis, obedientia uero quasi cor eius, et contemptus mali quasi compago illius. Charitas in eternitate  fuit, et in initio omnis sanctitas omnes creaturas sine commistione mali produxit, et Adam et Euam de munda creatura terre procreauit. Et sicut hi duo omnes filios hominum generauerunt, ita et he due uirtutes, omnes reliquas uirtutes producunt. Iste uirtutes ad ianuam tuam, o homo, cui hec loquor, pulsant, et dicunt: O tabernaculum uiri huius, qui in mane nobiscum manet, iam in fatigatione est. Et caritas ad te dicit: O fide amice, nolumus ut te abstrahas de officiali ligatura tua. Nam cum Deus in gyro celi omnes creaturas disseminare uoluit, omnia opera eius in amplexione habuimus, et cum eo laborauimus. Sed homo cecidit, et cum illo fleuimus, nec eum reliquimus, quamuis in maxillam nostram nos cederet. Et humilitas ad  te specialiter dicit: Hei, hei, quam magnis doloribus hominem sustinui! Tu autem dicis: Fugere uolo. Sed sarcinam ad portandum in uineam habes, et stas; nec ambulare uis, sed in tedio inuolueris, et in aliam uiam aspicis. Certe comes noster sic non faciet. Cum autem populus te amat, cum illo labora. Sed cum rugitum uenti cum inquietudine belli uicissitudinis morum effluat, uide ad me, et in tota potentia alarum mearum te adiuuabo. Samson fortissimus, per stultitiam mulieris uim suam perdidit . Caue ergo, ne tibi sic contingat, si tedio per consensum dederis responsum. Gloria quoque Salomonis, per stultitiam mulierum euacuata est . uide etiam cum sollicitudine ne per uicissitudinem harum cognitionum tuarum,  uiriditas, quam a Deo habes, accrescat; sed ornamenta auri et pretiosi lapidis; que caritas et humilitas in te habent, obserua. Tu etiam propter armillas, quas sapientia tibi dedit, et propter quas populus tibi accurrit, da gloriam Deo, et cum populo labora; et ita cum sole permanebis. Et tu, Pater, audi: Sicut stella matutina auroram in lumine suo precurrit, sic omnibus prebe auxilium ab osculo dilectionis, quam tibi Deus dedit; et uitam tibi dabit, quam in prima die inspexit.



EPISTOLA XXXI.





ABBATIS DE EBERBACH AD HILDEGARDEM. Preces Sancte flagitat et sua eidem seruitia offert.

 Dilecte Deo et hominibus uenerande domine et magistre HILDEGARDI in Binga, frater E.  abbas, licet indignus, de Eberbach., modicum id quod est.

Magnificamus et glorificamus pro uobis Christum Saluatorem nostrum, qui respicit se trementes, potens exaltat humiles, qui et magna uobis fecit, quia potens est . Elegit, sicut ipsi audiuimus et uidimus, sacrarium pectoris uestri in habitaculum sibi, scientiamque diuinam, incerta et occulta sapientie sue uobis manifestauit , introducens in cubiculum suum ad flores rosarum et lilia conuallium, ad florida rura montium eternorum. Leua eius sub capite uestro, et dextra eius amplexatur  uos , ita ut ueraciter dicere ualeatis: Dilectus meus mihi, et ego illi. In omnibus his oleum effusum nomen uestrum, et ideo adolescentule dilexerunt uos, et nos currimus in odorem unguentorum uestrorum . Rogamus et Dominum, ut et dona nature et munera gratie sue uobis conseruare dignetur, sibi ad gloriam, uobis ad coronam, nobis ad gaudium, multis ad exemplum. Oramus quoque et humili prece deposcimus, ut nostri etiam memor esse dignemini, atque in aduentu Sponsi uestri nostram sibi paruitatem commendare, ut sicut de opinione sanctitatis uestre letamur et gaudemus, sic intercessione uestra mereamur gaudium et exsultationem percipere. Si quid de seruitio nostro percipere dignamini, letanter amplectimur,  faciemus quoque, sicut et modo facimus, et ad omnem sanctam uoluntatem uestram subseruire parati sumus.



RESPONSUM HILDEGARDIS. Egregia monita reponit et in fine optima abbati predicit.

Qui est , dicit: Serena lux uidet stabulum et statutum prandium cuiusque congregationis, que officium in ministerio suo habet, cibum refectionis in recta moderatione distribuens, ne fidelibus sibi adherentibus letitia anime desit, pastoralis uillicus debet fortissimis moribus sagittas in pharetra ostendere, et capaci beneuolentie, aromata  medicinarum tribuere. Nigri autem tyranni flagella occisionis portant; probus miles sine tedio derisionis pugnat, et suauis sensus sufficientiam in communi bono labore captat, et epulantes mores in rectitudine, precincti sunt in omnibus uirtutibus, ita ut famem habeant iustitiam perficere. Sed seuissimi et a nobili matre misericordie peregrini, simplices oues que in atriis domus regis sunt, iugulant. Heu, heu, qui sic in occisione insaniunt, a domo regis, nisi peniteant, peregrini sunt, quia oues Domini dispergunt. Tu autem, o pastor, letam faciem in miseria pauperum, qui pusillanimes sunt, habe, non ualentes aratrum discipline apprehendere. Boni uero et beneuolentiam habentes, sint tibi in symphoniam Spiritus sancti. Caue  etiam ne torpescas in lumine. Sed intellectus tuus uigilet, et non sit duplex in sono, ita ne aliud dictes interius quam sonas exterius. Qui hoc faciunt, in tenebris faciem suam obnubilant. Sed si postea in tremore timent quoniam in corde suo hoc non capiunt, quod in facie sua ostendunt, eripiuntur ab infidelitate, conclusi in penitudine. Tibi autem, o homo, refectio fiet in cinctura femorum tuorum, ubi uerum desiderium in manibus tuis habes, cum thesaurum uere pecunie non negligis. Terra tibi dormit, quoniam naufragium mundi te non ledit. In fine temporis tui Deus suscitabit te. Ipse in magno honore et constituet. O serue bone, illum laudabis, et ipse in eternum saluabit te.



EPISTOLA XXXII.





ABBATIS S. ANASTASII AD HILDEGARDEM. An munus abbatis retinere uel deponere debeat, ut contemplationi uacet.

Dilecte in Domino, et deuotissime sorori HILDEGARDI, Dei gratia magistre in cenobio S. Roberti, frater E, Sancti Anastasii uocatus abbas, salutem et orationem.

Gloria Deo, qui bonus odor Christi es , et apud tuos et apud nostros. Bonum nomen Christi, et benedicitur, et laudatur per te, et qui sanctificatur in te. Glorificas enim et portas in corpore tuo Christum , digne digna uocatione qua uocata es , teipsam faciens et cooperando gratie, que data est tibi, in domo Domini omnibus te exhibens uas in honorem. Et quoniam familiare  Christi organum et receptaculum Spiritus eius es, humili prece te poscimus, ut in spiritu et ueritate ores pro me et his, qui cure nostre commissi sunt, ut quod cepit in nobis, perficiat et uelle et perficere pro bona uoluntate sua , ut et nos cursum boni certaminis in Christo consummemus , et gloriemur simul in laude eius . De cetero rogo, ut Spiritus qui reuelat arcana et occulta sapientie sue, indicet tibi, quid mihi expediat in portando obedientie Christi onere, scilicet perseuerare, an quiescere, ut uacem ipsius contemplationi. Quidquid super hoc reuelatum fuerit tibi, ne abscondas mihi; quia paratum cor meum, Deus, paratum cor meum , ut faciam uoluntatem  tuam . Librum quem scripsistis, ut scribatur nobis, et consilio et adiutorio uestro opus habemus, et bona uestra uoluntate. Desideramus enim quam maxime habere illum, et inspicere mirabilia Dei in illo. Preterea obnixe rogo, ut rescripto litterarum uestrarum uisitemur, et consolemur in labore et patientia pro Christo ab uberibus consolationum per uos. ualete, salutate sorores uestras, et orate pro nobis.



RESPONSUM HILDEGARDIS. Ut officio adhereat.

Qui est , dicit tibi, o homo: Mens tua desideranter surgit per opinionem bonorum operum, et te erigis in altum, plura desiderans quam opereris.  Sed aliquando ipsa mens tua decipit te, cribrando causas tuas, sic dicendo: Hec optima sunt, que tamen non operaris ad presens. Unde et ipsam causam, quam in propositione tua habes, si a te excutis. Perfice ergo sustentationem ouilis tui, et da ei precepta, scilicet uirgam magistri prebendo, et postea unguentum medici exhibendo, quia utilius tibi est ut in hoc labore uigiles, aliis per doctrinam tuam in subiectione ministrantibus, quam teipsum in uoluntate tua exerceas. Nam si te supponeres, tedium te uallaret, ita ut mens tua aresceret. Ideo uigila super gregem tuum, prebendo ei bona exempla, que desiderat anima tua, ne mens tua in irrisionem reducatur. Nam ille qui in alto stat, et in uallem clamat, interdum in utroque nescit, quo  uadet. Propterea sta in humilitate, ita ut, Deo adiuuante, bona opera exerceas, que cepisti, et permane in uestigiis Christi, nec teipsum decipias, et in eternum uiues.



EPISTOLA XXXIII.





ABBATIS DE KEISHEYM AD HILDEGARDEM. Similem dubitationem Sancte proponit.

CONRADUS de Keisheym abbas, licet indignus, sanctissime domine HILDEGARDI, in claustro S. Roberti in Binga prelate, deuotas orationes cum humili obsequio.

Ex quo primum insignia uirtutum tuarum, mater sanctissima et speciale munus a Deo tibi collatum, audire potui, quamuis corporali presentia tibi incognitus,  tamen te tota mentis affectione dilexi. Congaudeo ergo glorie tue, quia dilectum quem quesiuit anima mea, inuenire meruisti, et non necesse habes uagari post gregem sodalium, quoniam qui in liliis pascitur, requieuit in tabernaculo tuo, implens hortum tuum copia diuersarum deliciarum . Miror tamen, domina carissima, quia cum sis quidam riuulus, ab ipso fonte bonitatis emanans, diffundens beneuolentiam tuam in omnes, qui desiderant scire et audire magnalia Dei per te, cur mihi tantillo in magna cordis anxietate laboranti, uiscera pietatis claudis, et munusculum quod ex caritate magis quam ex presumptione desidero, tam morose transmittis. Obsecro igitur cum omni deuotione, ut ad ipsum Sponsum, qui requiescit in  cubiculo cordis tui, qui tuis petitionibus aurem clementie sue libenter inclinat, pro me intercedas, et ab ipso petas, quatenus tibi manifestetur, utrum mihi utilius sit onus pastoralis cure deponere, an diutius ferre, quia in eo ualde premor, et memetipsum obliuioni trado. Sed in hoc sciam te exauditam, si responsum tuum inde habuero. uale, Deo chara.



RESPONSUM HILDEGARDIS. Crimina subditorum eius non dissimulat, sed nec ipsum uidetur Conradum excusare, sed ad penitentiam hortatur. Addit tamen restrictionem uerbis obscuris, quibus insinuat ipsi relinquendum officium ubi nichil boni prestare apud suos posset.

Lux acuta uidet, et dicit: O homo, pallidus es per dubietatem mentis tue, quasi non possis stare. Et  quare hoc? uideo opera tua. Ipsa enim tangunt me. Sed tu nosti agnitionem rebellium. Quare ergo erubescis ante altare meum despicere ad sanctuarium meum, ut ornes illud uelut templum quod uiuentes oculos habet? O onus, ubi pastor bonus agnos suos leuauit super humeros suos. Ubi enim oues per uias rectas non ambulant, debet eas mitis pastor leuare per sollicitudinem animi sui, et corrigere et ungere, ac docere in bonis operibus. Et sicut manus operatur in brachio, sicut etiam brachium mouetur in scapula; sic pastor ouibus suis exempla in manu bonorum operum porrigat, et medicinam in brachio adiutorii, et solutionem diuersorum uitiorum per ligaturam crucis uelut in humero potestatis. Nam uere penitentibus uitia  sua remittenda sunt. Diabolus enim uim cordis sui, et gustum gutturis sui, et flagrantem flammam uiperei oris sui euomit. O homo, audi planctum doloris in effusione criminis, quod est in contagione carnis in pulchra forma hominis. Plange, o uirginitas, integritatem primi ortus tui. Nam manus summi artificis formauit te, et posuit te in hortum uoluptatis. Sed flagrans mens hominis decepit cum in uana optione uoluntatis sue, per superbiam consilii criminosi deceptoris. Unde ipse expulsus est per gustum inobedientie. Et sic uenter eius preuaricatus est, cum prius latus eius per sanctissimum donum perforatum esset. At nunc femur eius pollutum est ueneno sudante. Sic tetigit homo gustum gutturis serpentis, quando estuauit in uenenosis  uenis suis. Unde et postea fornicatus est in uipereo desiderio, quod est flagrans flamma ab ore diaboli. Nunc in obedientia cibum operata est. Et quia Deus feminam de costa fecit , ideo diabolus deinde homicidium suggessit, ita ut omnia opera sua per aliam uiam duceret in reuelationem peccatorum ebullientium per uim cordis sui. O homo, quam magna crimina facis in similitudine antiqui proditoris! Quomodo? Pessimus enim accusator retro deiectus est, et abscissus ab omni beatitudine. Et quia retro proiectus est, ideo cogitauit in malignitate cordis sui, ut hominem duceret retrorsum in contrarium peccatum. Sic homo reliquit formam coste, unde et formatio hominis ibi perit in huiusmodi effuso semine. Lugeat ergo terra, et tremiscant  celestia propter hec crimina. Nam cum homo peccat per gustum operis sui, non relicta formatione coste, sentit aliquantulum quod factura Dei est. Sed crimina ista retro incidentia, non sunt in ulla creatione; quia homo, qui ea facit, se hominem esse non uidet. O homo, cur abiicis quod factura es? Ah, ah, o homo, in magno studio Deus te formauit, sed tu in multa crimina te inuoluis; sed Deus iterum per Filium suum te ad se reducet. Unde per penitentiam surge, et cito curre ad me. Nunc tu, o miles, esto robustus et armatus per uias planas, et ibi uiriditatem fac, ubi uiriditas est; et cura cincturam renum, illorum qui tecum sunt, et cerce teipsum in bonis operibus, ut cor tuum illuminetur  in sole, et non fatigeris in recto itinere, contra teipsum bellans. Ergo pastoralem curam non relinque, quia pigmentarius qui irriguum et bene olentem hortum habet, uideat, ut hortus ipsius utilitatem fructuum afferat, ut non deficiat. Nam cum oculus tuus uideat, et cum scientia tua uigilet, quare dormis sicut lassus in cinctione recte prouidentie oculi tui? Circui ergo sollicite in bona prouidentia, ne talentum tuum infeliciter abscondas , quoniam tibi non prodest, ut abiicias alligationem illam qua ligatus es, dum duos oculos uel unum, aut aliquam partem uiuendi sub tua custodia habes. Si autem nullum oculum uiuendi in tuis uiues, sed semper claudicationem, tunc fuge, et abstine a uillicatione tua.



EPISTOLA XXXIu.





ABBATIS DE HIRSAUGIA AD HILDEGARDEM. Sanctam magnis laudibus exornat.

Sanctissime domine ac matri sue HILDEGARDI, M. abbas indignus de Hirsaugia, orationem cum obsequio.

Audiui quidem et apud Cyrenem, quamdam aquarum uenam uino effluere, et te, bona mater, apud Alemannos ingredientium et egredientium aquarum uenam atque specierum suauium fumum sicut myrrhe et thuris uisum esse. Hauris enim, mea domina, et effundis, et in formas specificas et practicis in theoriam uis et motus existis. Eapropter mihi impetus fuit diu et est, diligere te, honorare te, mirari te, seruire tibi tuisque, et in  omnibus uerbo uel opere, tuis et tuarum esse orationibus, inquantum mihi fas est et obsequiis. Rogo te, mea mater et domina, memento mei in tuis sanctissimis orationibus, dilige humillime te diligentem; recognosce in Christo te reuerentem, et litteras mihi rescribe in Deo rogata.



RESPONSUM HILDEGARDIS. uaria predicit.

O dulcissime Pater, et in amore Christi frater: Ollam uideo circumdatam tam magna caritate, ut uix uidere possim si olla sit. Sed et ibi uideo aliquantulum amari gustus, contrariam tamen magna contentione, et postea turbinem, qui tamen ad premium Dei predestinatur. uigila ergo strenue, quia causa populi in moribus in hoc tempore talia postulat.  O mitissime Pater, ego paupercula forma in uera luce non uideo, ut omnino de officio tuo mouearis. Memorare autem quia homo es in terra, et ne ualde timeas, quoniam Deus in te diuersa non requirit. Tu enim in presentia Dei es, sicut fumus myrrhe et thuris, unde mons Sion querit, ut sis esca in domo Iacob. Sed si quis columnam que totam domum sustentat, absciderit, domum deiicit. Quapropter per septem fenestras prospice, considerans ubi accipiter ueniat, et caue ne ille te decipiat. Pasce ergo oues tuas in mansuetudine correptionis, quia dies salutis non fugit, et nondum cinis eris. Esto quoque speculum uite in oculis uite.



EPISTOLA XXXu.





PROuISORIS SANCTI EMMERAMNI AD HILDEGARDEM. Pro quodam de salute sua desperanti.


Religiosissime Christi ancille HILDEGARDI, A. indignus prouisor cenobii S. Emmeramni Ratispone, perseuerantiam in omnibus bonis, a Patre luminum collatis.

Gratias agimus Deo nostro, qui Ecclesiam suam mirifice ornauit, te ei donando. Per te enim omnes iusti magnifice gloriantur, et hactenus desperati beatifice letificantur, quia sperant se per te posse reconciliari Christo. Unde et presentium litterarum lator, ut asserit, de salute sua desperans, nuper mihi miserias suas conquestus est, obsecrans, ut eum, ad presentiam tue beatitudinis cum litteris commendatitiis dirigerem. Idcirco, o famula Christi,  pietati et compassioni tue eum commonendo, suppliciter rogans, ut pro amore Dei omnipotentis, pro saluatione eius totis uiribus cum omnibus tibi obedientibus labores. Insuper, o Deo dilecta, almitati tue supplico, ut me et omnes mihi commissos assiduis orationibus tuis digneris commendare Christo, qui est retributor et retributio laborum sanctorum suorum. Amen. uale.



RESPONSUM HILDEGARDIS. Abbatem grauibus uerbis hortatur ad curam gregis sui.

Qui est , dicit: O homo, ubique circumspicere debes, ut abigas insidiatores ouium tuarum. uide etiam ut inspicias cicatrices uulnerum illorum, quia multe nebule circumeunt in spiritali populo.  Et he nebule uitiis plene sunt. Quas cum diabolus uiderit, ad illum festinanter persuasionem suam in irrisione mittit, et cum diuersis modis eum uolantibus iaculis ubique mouet. Nebule iste sunt molestie et incredulitates in uariis que penas habent, et non epulas; quia ubi hec sunt, ibi tristitia est, et rara uictoria, et aride uene in eisdem hominibus cum requirunt peccata sua in inquietutudine mentis sue, semper aspicientes ad infelicitatem, uelut saluari non possint, contradicentes etiam glorie Dei, non tamen sic, quasi Deus non sit. Sed quedam nebula scientiam ipsorum comprehendit, hec illis suggerens cum fallacibus uerbis. Sed ipsi tamen repugnantes, sciunt ea sic non esse; sed tantum illa in scientia sua ita percipiunt,  sicut auditus hominis turpissima uerba capit, que tamen mala esse cognoscit. Pene iste sepe martyres faciunt, ubi homo uitia eorum non perficit in operibus. Nunc, o tu homo, qui in ouibus tuis ad speculationem positus es, inspice in oculo scientie tue ubi iste nebule in ouili tuo sunt, et cum misericordia et consolatione unge homines, in his penis laborantes. Sed epulantia crimina corrige in uirga discipline, ne in lacum uadant. Nam in conscientia tua fulget lumen gladii, sed tamen in moribus tuis turbines sunt. Tu autem ad uerum lumen aspice, et uiues.



EPISTOLA XXXuI.





ABBATIS NUENBURGENSIUM AD HILDEGARDEM. Belli timore impeditum se fuisse quominus ad ipsam accederet. Preces ipsius studiose flagitat.


HILDEGARDI beatissime sanctimoniali femine, E. solo nomine Nuenburgensium fratrum abbas, quidquid utriusque hominis ualet optare affectus.

Quia fama sanctitatis uestre cunctorum aures dulci rumore respersit, ad uidendam faciem uestram, animum ardentissime prouocauit. Unde in estate preterita, sumptus ad uiaticum iter arrepturus, ad uos properaui. Sed bellorum tempestatibus territus sum. Nuntium tamen cum litteris ad uos direxi, per quem nichil aliud responsionis accepi. Et ne hoc ex nuntii incuria euenerit, in eis continentia iterum replicabo. Primum de consortio fraternitatis a nobis suscepte ex intimo gratias ago, deinde uestris precibus  et in instantibus et periculis apud Deum iuuari deposco. Quia enim in regimine positus, secularium turbinibus impellor, ad portum sanctitatis et orationis uestre confugio, ut in his per omnia et super omnia non . . . . . . peccato. Et licet hec studiose deposcam, precipue tamen, expleto uite cursu, ut a Domino saluari merear et corpore et spiritu, uestris precibus exoro. Inter quas pressuras una prestantior ceteris imminet, pro qua et uos instantius Dominum exorare peto. Aliquod pignus salutis per quod prosperare ualeam, et uestri memoriam habeam, per presentium latorem transmitte. ueniendi ad uos mihi non deerit affectus, donec  opere compleam. ualete.



RESPONSUM HILDEGARDIS. Illum hortatur ad fortitudinem in cura pastorali; non abiicienda belli tempore militi arma ob difficultates exortas.


Mens tua in similitudine est, que fixuram luminarium habet, et illa hac et illac distribuit: sed de turbine et nigredine ignium et aquarum nubes sepe turbatur, usquedum sol per igneam spheram suam omnia perforet. Tu tedium dubitando habes, et propter uaria bella morum hominum laborare non uis. Nam nouus miles gaudet cum arma portat, quia in fortissima ui miles nominatur, cum inimici eius contra eum preliantur. Sed si dixerit, inimicos meos superare non possum, et arma abiecerit, stultus nominatur, propter irrisionem hominum, quoniam arma illius in probitate belli non  fulminant. Tu enim magister nudum te nominans, sicut coluber in foraminibus iaces, cum per armaturam non contendis superare uarietatem tempestatum hominum. Sed non sic erit. Nam in prima etate Dominus uillicos et procuratores in omni possessione constituit, qui rationem sibi darent. Cum enim uillicus dona accepit, arma et sagittas ad se colligat, in armis scilicet rabidos scripturis, et in sagittis impios et dolosos et furtiuos imbuendo cum parabolis ceterarum scripturarum. Sed cum interim tempestas magna cum nigredine ignis et aque, et ira, et obliuione, et transgressione preceptorum Dei, occurrerint, cedat usquedum tempestas illa attenuatur; adhibeat medicinam cum sole Scripturarum, ut scriptum est, quia misericordiam  uolo, et non sacrificium . Misericordia orationem postulat quam Deus diligat, et quam Spiritus sanctus inter nos et uos igneam faciat, quatenus nos in celestem Ierusalem perducat. Amen.



EPISTOLA XXXuII.





ABBATIS S. MARIAE AD HILDEGARDEM. Post multa in laudem Sancte prolata, an officium retinere uel dimittere debeat petit.

Domine sue HILDEGARDI, sancte religionis honore prefulgenti, H., S. Marie inutiliter dictus abbas, qualecunque orationum et precum officium, et S. debite seruitutis affectum.

Mallemus presentie uestre loqui, quam absentie  scribere, si aut tempus nobis uacaret, aut uie longinquitas, nostre non obsisteret uoluntati. Siquidem uestre sanctitatis alloquium, licet breuissimum aliquando nacti sumus, et idcirco crebro uos audire uellemus; quia tunc placet quidquid audiuimus. Hac uero occasione nunc scribendi uobis fiduciam concepimus, quod utrisque nobis in Christo dilectus lator presentium, sicut in plerisque cenobiis fecit, sic etiam pauperculis nostris orationibus, cum apud nos moraretur, uestram beatitudinem commendauit, et se internuntio id nos flagitare asseruit. Memoriam igitur uestri, quamuis nichil simus et facimus, et faciemus, nosque cum nostris omnibus uestras intercessiones mereri, humiliato corde et corpore supplicamus. Per ipsum  autem cui deuote uiuitis, a quo et arrham Spiritus accepistis, hoc singulare ac secretum munus a uobis expetimus, quatenus familiaritatem impetrandi obtinere studeatis a Domino, ut inter cetera reuelationum carismata, nostre conditionem humilitatis uobis insinuare dignetur, uidelicet utrum in hoc officio honoris et oneris, prelationis et periculi, anime salutem mereri me prouiderit, uel ab hoc absolui, utile mihi fore prospexerit; et si quid reuelationis super hac re acceperitis, per eumdem presentium latorem scripto id continente, mestitiam nostram consolari, uestram non pigeat caritatem. Nam et nos uestram salutem sitimus, ut diximus, atque ut in reuelationum magnitudine necessarie humilitatis augmentum uobis Dominus  subministret, exoptamus: quatenus lampadem quam accensam accepistis celitus, tali ad homines custodiatis lumine, ut indeficienti oleo, Christo quem exspectatis, cum uenerit , in gloria possitis occurrere.



RESPONSUM HILDEGARDIS. Illum nimis anxium; ei potius cogitandum de se et subditis corrigendis quam de officio dimittendo.

In speculo uere uisionis uidi te ualde turbidum, sicut mistam nubem, cum periculosus er in implexo uento infusionis magne pluuie mouetur, sic sunt cogitationes tue per inquietam mentem tuam in hac re, quam amplexus es in medio cordis tui. Et audiui uocem de te dicentem: uir qui in aratro  et bobus in arida terra laborat, dicens ad seipsum: Hunc magnum laborem sustinere non possum, quia durus mihi est. Et ita uadit ad inaquosa loca, ubi tamen sunt molles flores, sine labore hominum crescentes, qui etiam per inutiles herbas suffocantur, et dicit: Aratrum dimittam, et has inutiles herbas auferam, que utilitas in hoc est? Nunc tu, homo, uide utrum ille probior sit, laborans cum utilitate aratri in terra, an cum eradicatione inutilium herbarum in floribus. Sed ego hanc causam, quam requiris, inutilem tibi esse uidi. Unde teipsum cum officio tuo cerce, apprehenso aratro. Deus autem succurrat tibi in omnibus necessitatibus tuis, et non sinat te inutiliter laborare.



EPISTOLA XXXuIII





ABBATIS S. DISIBODI AD HILDEGARDEM. Petit ut si qua de S. Disibodo Deus Sancte reuelauerit, ipsi aperiat. Precibus eius enixe se commendat.

CUNO abbas de monte S. Disibodi, licet indignus, HILDEGARDI domine et matri sue dilectissime de Monte S. Roberti, gratia Dei tantillum quod est.

Quia uariis hinc inde prepeditus occupationibus, per aliquod tempus supersedi inuisere, salutare uos et alloqui, accepta tunc opportunitate temporis, eo me attentius orationibus uestris committo, quo me, proh dolor! inueterari potius in augmento delicti, quam in aliquo profectu iustitie recognosco. Sed quia sanctitas uestra in eo qui nec fallit nec  fallitur, plurima secreta spiritu uidet, peto, ut si qua de patrono nostro beato Disibodo Deus uobis reuelauerit, mihi aperiatis, quatenus cum fratribus meis illi ex hoc deuotissimas laudes referre non differam. Sed quia negligentiam, que in me est, nulla mee possibilitatis manu de me excutere possum, suffragium tam uestrum quam ceterarum filiarum Dei uobiscum conuersantium, deuoto corde requiro: et non solum paruitatis mee personam, uerum etiam commissos mihi fratres et locum nostrum orationibus omnium uestrum commendo, sicut etiam cum apud uos sum, uiua uoce sepius facere soleo.



RESPONSUM HILDEGARDIS. Post quedam generatim de S. Disibodo, Cunonem libere reprehendit de nimia in subditos seueritate, eique instantem mortem predicit.


O quam magna stultitia in homine illo est, qui seipsum non corrigit, sed querit quid in alieno sinu sit, et crimina illa que in eo inuenit, non celat secundum modum in impetu decurrentium aquarum. Qui hoc facit, audiat responsum istud a Deo: O homo, quare dormis, in sonitu gustus, que coram Deo quasi symphonia sonant? Et cur petulantiam lasciuie non abnegas, per scrutinium domus cordis tui? Sed in maxillis meis me percutis, quando membra mea repudias in uulneribus suis, ubi ad me non aspicis, errantem ad gregem reportantem . Et ideo de domo cordis tui mihi respondebis,  et de ciuitate, quam feci, et quam in sanguine agni ablui. Et quare non times frangere hominem, quem non creasti? Tu enim non ungis eum ita, ut nec eum regas, nec colas. Sed in nimietate illum corrigis. Nunc tempus deficiendi tibi adest. Sed Deus qui te creauit, te perdere non uult. Hec ergo intellige. Quod autem, o Pater, petiisti, ut tibi scriberem, si aliqua de beato Disibodo, sub cuius patrocinio es, uiderem et intelligerem. Hec de ipso in uisione Spiritus audiui, uidi et intellexi secundum modum hunc: O mirum admirandum quod absconsa forma precellit ardua in honesta statura, ubi uiuens altitudo profert mystica. Unde, o Disibode, surges in fine, succurrente flore omnium ramorum mundi ut primum surrexisti. Et, o uiriditas digiti Dei, in  qua Deus constituit plantationem, que in excelso resplendetur, ut statuta columna, tu gloriosa es in preparatione Dei. Et, o altitudo montis, que nunquam dissipaberis in discretione Dei. Tu tamen stas a longe ut exsul; sed non est in potestate armati qui te rapiat. Sed et, o presul uere ciuitatis, qui in templo angularis lapidis ascendens in celum, in terra prostratus fuisti propter Deum, tu peregrinus a semine mundi, desiderasti exsul fieri propter amorem Christi. O mons clause mentis, tu assidue pulchram faciem aperuisti in speculo columbe. Tu in absconso latuisti inebriatus odore florum, per cancellos sanctorum emicans Deo. Oculum in clauibus celi, quod propter perspicuam uitam mundum uendidisti, hoc certamen, alme confessor,  semper habens in Domino. In tua enim mente, fons uiuus clarissima luce purissimos riuos eduxit per uiam salutis. Tu magna turris ante altare summi Dei, et huius turris cultum obumbrasti per fumum aromatum. O Disibode, in tuo lumine per exempla puri soni membra mirifice laudis edificasti in duabus partibus per filium hominis. In alto stas, non erubescens ante Deum uiuum, et protegis uiridi rore laudantes Deum ista uoce: O dulcis uita, o beata perseuerantia, que in hoc beato Disibodo gloriosum lumen semper edificasti in celesti Ierusalem. Nunc sit laus Deo in forma pulchre tonsure uiriliter operante, et superni ciues gaudeant de his, qui eos hoc modo imitantur. Tu autem, o Pater, qui hec a me paupercula forma petisti,  talem te in conspectu Dei fac, ut cum tempus in hoc seculo tibi defecerit, tempus tuum in eternitate feliciter prolongetur, ita ut in saluatione iustorum appareas.



EPISTOLA XXXIX.





HELENGERI ABBATIS S. DISIBODI AD HILDEGARDEM. Seipsum accusat et conqueritur de male obseruata in suo monasterio disciplina regulari.

HILDEGARDI dilecte matri sue, supra omnem pretiositatem amplectende, H. filius eius et prouisor ouilis B. Disibodi, heu! non opere, sed nomine tenus, quidquid bono temporali est melius.

Cum totus mundus ueraci preconio clamet uos sancti Spiritus ditatam esse iubilo, ego qui primus debueram esse, et alios ad beatitudinem uestram  inuitare hucusque inerti tedio delitui: sed nunc tandem timore et pudore correptus, in uerbis uos salutare necessarium duxi. Nam quibus prodesse deberem, preesse magis studeo, querens que mea sunt, non que aliorum. Sed tamen pondus diei et estus in uinea Domini hucusque, quamuis tepide, portaui, et Deo adiuuante, donec quandoque denarium percipiam , perseuerare decreui. uerum nunc, mater mea, in Dominicis nuptiis spiritale uinum omnino defecit, quia feruor monastice religionis pene deperiit, quoniam mater Iesu ibi non est, nec ipse iehsu, nec discipuli eius aduocantur; et ideo omnia aduersa contra nos grassantur. Itaque non est opus longa uos protrahi uerbositate,  presertim cum imperitus sim sermone et scientia. Scio, mater mi, scio quod a planta pedis usque ad uerticem, non est in me bonitas. Consolationis ergo uestre scripta humilitati mee dirigite, ut nomen uestrum habeat in Sion liber eterne uite. ualete.



RESPONSUM HILDEGARDI. Illum hortatur ad emendationem uite.

In spiritali uisione, que a Deo est, hec uerba audiui: ualde necessarium est homini, qui animam suam in desideriis ipsius inuenire uult, ut mala opera perdat, et beatam scientiam habeat, quo modo uiuat, ita etiam, ut anima eius domina, et caro ancilla sit, secundum quod Psalmista dicit: Beatus  homo, quem tu erudieris, Domine, et de lege tua docueris eum . Et quis est homo iste? Scilicet ille, qui corpus suum sicut ancillam, et animam suam sicut dilectissimam dominam habet. Nam qui etiam ferox est in impietate tanquam ursus et ferocitatem illam recusans, ad Solem iustitie, qui pius et clemens est, anhelat. Hic Deo placet, ita ut illum super precepta sua constituat, dans uirgam ferream in manu ipsius ad erudiendum oues suas ad montem myrrhe . Nunc audi et disce, ut in gustu anime tue super his erubescas, quia aliquando mores ursi  habes, interdum etiam mores asini, quia non es prouidus in causis tuis, sed tediosus, et etiam in aliis quibusdam rebus inutilis: ideo malitiam  ursi aliquando in impietate non perficis. Interdum etiam mores aliquorum uolatilium, que nec de superioribus, nec de infimis sunt, ita ut ea superiora uincant, et infima illa ledere non possunt. Ad huiusmodi mores nobilis Pater respondet: Hei, hei! hanc uicissitudinem morum tuorum nolui, ut mens tua de iustitia mea murmuret. Sic quod rectum responsum de ea non queris. Sed quamdam murmurationem in te abscondis secundum murmurationem ursi. Cum autem bonum intellectum in te habes, modicum curas, et iterum tedium incurris, et orationem tuam non perficis. Sed uiam quam corpus tuum sapit, libenter facis, et eam a te totam non abscindis. Sed et desideria tua ad me, aliquando ascendunt in aliqua parte, que non est ex  toto sancta in opere, sed tantum iacens uelut in opinione fidei. Tales tamen aliquando elegi de uicissitudine morum suorum, ut sonum intellectus ipsorum audirem, quid in semetipsis reputarent, ubi tamen inutiles inuenti sunt, et ceciderunt. Nunc autem mens tua non derideat opus, quod Deus fecit, quia nescis quando gladio suo te percutiat. Ego autem paupercula uideo in te nigerrimum ignem contra nos accensum; sed eius in bona scientia obliuiscere, ne gratia Dei et benedictio ipsius a te recedat tempore officii tui. Dilige ergo iustitiam Dei, ut a Deo diligaris; et fideliter crede mirabilibus ipsius, ut eterna premia percipias.



EPISTOLA XL.





ABBATIS CAMPIDONENSIS AD HILDEGARDEM. Eius precibus se commendat.

HILDEGARDI sponse Christi, sed ancille Deo et hominibus accepte, H. solo nomine abbas Campidonensis Ecclesie, deuotum cum assidua oratione seruitium.

Benedictus Deus, cuius Spiritus ubi uult spirat , et cordis uestri penetralia dulcedine celestis harmonie sic implere et pinguescere consueuit, ut admodum mirabilem ac uenerabilem uiris eque et feminis uos effecerit. Iam enim, iam, inquam, uestre opinio sanctitatis, longe lateque diffusa, quia magna uobis fecerit, qui potens est  facile aduertitur: quodque uos ancillam humilem respexerit,  dum inaudita cunctis nobis instillare curat, non ambigitur. Iam uos sibi sponsam, imo et filiam Rex ille celestis manu tenens assumpsit, et in uoluntate deducens, in cubiculum introduxit, ubi innixa dilecto uestro , secreta ipsius audire meruistis, eaque mortalibus diligenter enuntiare. Hec uestre conueniunt sanctitati, que ut relatu cognouimus, ab ipsis infantie cunabulis audistis: Audi filia, et uide , etc. Et nos; Quanta audiuimus et cognouimus ea . Et hec: Sicut audiuimus et uidimus . Ut ergo in his sue uirtutis efficaciam ipse qui cepit, in uobis perficiat, uotis omnibus expetimus: utique et uos pro nostris supplicare curetis peccatis, et aliqua de statu nostro et Ecclesie nostre, uobis diuinitus reuelata,  intimare humillime deposcimus.



RESPONSUM HILDEGARDIS. Preclaram exhortationem mittit.

O homo, declina a malo, et fac bonum ; quia homo in se habet, quod semper in mente errat, et millenarium numerum ibi proponit, quem nequaquam perficit, sicut etiam Adam non aspexit quod faceret, desiderans se similem Deo esse. Sed tamen illud malum non habuit, ut Deum honorem et potestatem habere inuideret. O Fili Dei, unamquamque potestatem per fidem abscinde. Adam enim cum Deo in potestate et honore se simul gaudere estimabat, quod magna uanitas fuit: et eum tamen Deum esse sciuit. Sic etiam omni homini adest,  ut se Deum habere sciat, quem Creatorem et liberatorem suum credit: et ob hoc etiam tu ad Deum confuge, quoniam eum in fide Deum esse scis, quemadmodum scriptum est: Omnes gentes quascunque fecisti uenient et adorabunt coram te, Domine, et glorificabunt nomen tuum .

Hoc est: Homo qui cum creaturis factus est se Deum habere scit: et ob hoc in bona fide sit, et studiose eum querat et adoret, atque nomen eius glorificet. Unicuique enim homini adsit, ut ab illo malo declinet, quod Deum esse dubitet, qui ipsum creauit; sed ipsum, qui eum creauit et liberauit, amet; et in illo proximum suum diligat, qui ei benefacit; et non imitetur diabolum, qui Creatorem suum, qui multa bona illi concesserat, odio habuit.  Diabolus Deum amando non cognouit, et ideo liberationem ab ipso non querit, sed illum super se scit. In hac autem odiali parte Adam Deum non recusauit, sed in multa uanitate similitudinem eius quesiuit, Et diabolus odium, quo Deum odit, in Adam non inuenit; sed per consilium suum eum decepit: unde et millenis artibus suis circuit, querendo illum, qui in fide dubitet. Cum millenis enim artibus homini bonum prohibet; quia cum homo bona facere anhelat, tela sua ad ipsum mittit; et cum toto corde Deum in caritate amplecti desiderat, noxiali molestia eum peruolat, ne hoc coram Deo rectum sit; et cum uiriditates uirtutum querit, ille in suggestione sua dicit ad ipsum, quod nesciat quid faciat; eumque docet, ut secundum  proprietatem suam hanc legem sibi constituat, quam ipse bene cognoscat. Contra hec prelium est, ut scriptum est: Mille clypei pendent ex ea, omnis armatura fortium , hoc est: Primus enim clypeus confessio peccatorum est, quam uetus lex non habuit, unde etiam ceca fuit; et penitentia post confessionem peccatorum, ut bonus pastor iubet, pallium nuditatis ueteris legis est: et ideo turris Dauid, collum eius exaltatum est  in humanitate Saluatoris, de qua pendet omnis armatura fortium, quod sunt bene uiuentes in coniunctione secundum preceptum legis, et continentes et uirgines, qui ex turre ista pendent: que omnia uetus lex presignauit, et Christus in Incarnatione sua per seipsum ostendit, et post ascensionem  suam per discipulos suos, et per ceteros, qui eos sequuntur usque in nouissimum diem, complebit quod sunt mille clypei qui pendent ex ea, cum quibus bellum contra antiquum serpentem  fit, ut cum homo in medio inimicorum suorum stat, his defendat, et ubique pugnet, ne ab inimicis suis occidatur, quemadmodum sponsus ad sponsam in Canticis loquitur: Caput meum plenum est rore, et cincinni mei guttis noctium . Quid dicitur? Christo Iesu, qui caput omnium est, homines uelut crines adiuncti sunt, qui delictis per dulcedinem carnis, et criminosis peccatis pleni sunt, quos illi Ecclesia denuo regenerat, et ab immundo fetore pulueris peccatorum, per penitentiam et confessionem  purificat, uelut etiam crines de rore et de guttis concutiuntur et soluuntur: quemadmodum etiam lana de puluere excutitur et mundatur; sic tu, chare fili Dei, fac, quia in eternum uiues, et quoniam lapis in celesti Ierusalem eris; ideo etiam acriter lucrari debes.



EPISTOLA XLI.





ABBATIS SANCTI MARTINI IN COLONIA AD HILDEGARDEM. Eius se precibus commendat.

Deo amabili domine HILDEGARDI, A. qualiscunque minister S. Martini in Colonia, post cursum uite presentis, paradisum possidere eterne amenitatis.

Domina, domina, ut uere creditur, a Deo dilecta  et benedicta, omnia que per uos uirtus operatur diuina, uera profecto esse noui et sancta. Nec etiam fallor, quin quecunque a Deo petieris, impetrare possitis ; uti fideles homines astruunt, qui hoc in ueritate probauerunt. Unde et ego certus, quantum audeo, sanctitatem uestram rogo, Deo pro me peccatore clementiam implorare, quatenus mihi nimium fluctuanti, et in miseriis laboranti, quodlibet solatium, consolationis impendere dignetur. Siquidem anxiatus est in me inopinabiliter spiritus meus, et in me turbatum est cor meum , pro his que, heu! peccatis meis exigentibus, multis annis et nunc maxime patior, et nemo preter Deum nosse poterit, cuius oculis omnia nuda sunt et aperta . Et quia tantum in solius  Dei cognitione sunt, que erga me sentio, nec certe cuilibet mortalium  quippe qui inexperta audiret, ac extra fidem constituta; idcirco per gratiam cooperatoris et protectoris nostri Spiritus sancti obsecro, ut quidquid, eo reuelante, uobis innotuerit, uel spei de me ostendere dignatus fuerit, per omnia, sicut se res habet, scriptis tradita, per hunc reuerendissimum D. abbatem renuntientur, uti ipse idem repromisit. Domina in Christo uenerabilis, utinam ad presentiam sanctitatis uestre, quod optatissimum haberem, uenire potuissem, et agere uobiscum facie ad faciem: procul dubio que hactenus a scientia omnium abscondi, per singula uobis explananda crederem. Quid ergo? Noui, docente Scriptura et  fide Christiana tenente, nemini in carne constituto de Dei misericordia desperandum esse. Qua spe ductus, et presertim Deum manifeste uobiscum esse sciens, his scriptis causas miseriarum mearum uobis suggerere presumpsi, non incertum habens per uos quodammodo consolari, quod et summopere precor, si possibile est. Sponsus uester Christus, in suis uos perseueranter teneat amplexibus.



RESPONSUM HILDEGARDIS. Pulchram instructionem et magnam cum adhortatione perpetua consolationem suggerit.

De uiuente Lumine hec uerba audiui: Tu fabro similis es, qui multa uasa fundit, et ea fulgentia per ignem non facit. Hinc disce quod opera tua fulgore  caritatis non careant. Sed discretione ea circumfode, quatenus unumquodque opus tuum rationabile sit. Et hec quoque in abstinentia et oratione, ac in bona consuetudine sanctorum fiant, qui de uiuo fonte uelut riuuli emanabant, et qui cibum hominibus dederunt, quem in gaudio deglutire potuerunt. Si enim tribuli pro pane dantur, comedi non possunt; ita etiam si stridentia uerba per magistros discipulis dicuntur, ipsos non edificant, sed in errorem eos ducunt. Magister namque uerba doctrine sue in materna dulcedine cribrare debet, ita ut discipuli gaudentes os suum aperiant, et illa deglutiant. Molendinum quippe granum molit, et hoc in multas uarietates diuidit. Sic etiam  plantatores Ecclesie ex ueteri et noua lege legalia precepta sumpserunt. uetus enim lex Christum Dominum nasciturum prophetando ostendit. Sed ipse Christus uerbum suum in omnem terram predicando emisit. Molendinum namque uetus lex est que in Christo omne granum ueritatis protulit; et pura farina, que de omni strage cribratur, uirginitas est? que materies omnis spiritalis uite in Ecclesia existit, et hec prolem obedientie gignit. Unde etiam obedientes filii, osculum oris Christi sunt. Magister quoque obedientes discipulos in amplexione caritatis, et non in offensione ire habeat; quia osculum Dei sunt, et pane pure farine pascendi sunt. Inobedientibus autem filiis dura farina, id est aspera correctio danda est. Sed his qui  obedientiam omnino relinquunt, furfures proponendi sunt, quos animalia illa comedunt, que intellectu carent. Tu autem prouidus esto, et memoriam sanctitatis illorum, qui manna manducauerunt , tene, et de riuulis aque uiue bibe, et pacificus, et timoratus esto in Deo, quatenus in horto ipsius de uiriditate aliorum bonorum pigmentorum floreas; et stultitiam illorum fuge, qui solem quem uident, relinquunt, et alium quem nec uident, nec inuenire possunt, querunt. Sed nouos pigmentarios fuge, qui in proprietate sua legem ponere uolunt, et non preualent. Nunc ergo incipe in eo qui est, ut in illo finiaris qui erat, et qui uenturus est. In duabus uiis a Deo constitutus es, ita quod ipse  in bona scientia te uocat, et a mala scientia te protegit. In his enim uiis fulgentia opera et multe passiones tribulationum et erumnarum sunt, quando temetipsum per duas alas scientie boni et mali eleuas. Unde etiam tres uires addende, quas Deus homini posuit, scilicet intellectum, et sensualitatem, et corporis motionem: que omnia ipsi secundum possibilitatem suam nota sunt. In istis tribus uiribus, et in istis predictis duabus uiis, Deus te habet. Nam per spiritum, Deum cum intellectu uides; et per corpus, mala cum sensualitate sentis. Bonum enim et malum scis, et spiritualis, et corporalis es. Gratia Dei in admonitione te uocat, et Spiritus sanctus igne suo te accendit, ut Deum diligas, et cum bonis operibus ad Deum ascendas.  Sed suggestio diaboli interdum ab admonitione Dei abstrahit, et prohibet ne Deum diligas, et per incendium suum te hominem esse ostendit, et propter hoc etiam declarat, impossibile tibi esse, quod inuisibilia interdum facias. Quamdam enim nigram et malam uicissitudinem suggestio diaboli ad hominem flat, cum Deum negat; cum enim diabolus Deum esse negat, se fallacem scit, quia cum se esse scit, Deum esse nouit. Ipse autem in peccato nascentium hominum aliquam partem habet, per quam multos in carne lacerat. Qui enim in corde suo Deum non esse dicit , celum et terram, et omnia uiuentia, que in Deo et cum Deo sunt, et seipsum esse negat. Magna autem insipientia est, quod homo, qui se uidet, et  se scit, in dubietate dicit, non sum; quia etiam paruus puluis absque Deo non est. Sed cum homo in hac dubietate corpus suum superat, in spiritualibus etiam nequitiis diabolum occidit: unde premium et coronam coram Deo et angelis eius, et coram omni celesti exercitu accipiet. Sufflatus quoque diaboli multa illicita homini infert, que bona scientia dicere erubescit. Consilium autem eius est, quod uana gloria hominem adeat, sicut ibi fecit, ubi magnam ruinam edificauit, qua rotam natiuitatis hominis torrenter circuire fecit . Incendium quoque suum est, quod hominem, quem ad imaginem Dei factum esse scit, ad plurima illicita prouocat: unde etiam in creaturis multa impossibilia ei ostendit. Sed ipse nullam possibilitatem  in eis habet. Unde persuasiones suas homini immittit, ut ipse malitiam suam in opinione perficiat, et sic iter legis Dei in irrisionem ducit, quatenus unusquisque homo legem, quasi Deus, per proprietatem uoluntatis sue sibi ponat. Et hoc illi ualde placet; quoniam nec se, nec alium Deo subditum esse uult. Tu autem, o fili Dei, Deus qui te creauit, per uictoriam militie sue te uult, ut in oculo scientie sue appareas; quoniam te non derelinquet. Solem ergo per fidem aspice, ut fidelis seruus sis, et in nocte lunam attende, quando uitia te opprimere uolunt; ita ut timor Domini omnia in te pertranseat, et non lederis; sed in eternum uiues.



EPISTOLA XLII.





ABBATISSAE S. GLODESINDIS AD HILDEGARDEM. Anxietates et dubitationes suas exponit, »dum multorum animas regere cogitur.«


Charissime sibi in Christo sorori domine HILDEGARDI, A. abbatissa, quamuis indigna, S. Glodesindis in Meti, salutem in uero Salutari.

Quia de gratia uestra et beneuolentia multum presumimus, nolumus uos latere, quod in periculo magno posite sumus, dum multorum regere animas cogimur que nobis non sufficimus. Inde est quod sanctitatem uestram rogamus attentius, et obsecramus in Domino Iesu, quatenus inscitiam nostram litteris uestris confirmare et exhortari curetis, quid facere debeamus, uel stare in obedientia nobis iniuncta, uel cedere, ut alia succedat,  et melius agat, si quid Dominus iehsu inde uobis reuelare dignabitur. ualete, et pro Deo Deum pro me orare, et beneplacitum uestrum mihi cito rescribite.



RESPONSUM HILDEGARDIS. uaria dat monita ad recte regendum, et prefecturam non deponendam satis clare insinuat.

Mons Sion altus est, et umbra ipsius in ualles extenditur, altitudinem ipsius sic ostendens. Alii etiam montes in hac peregrina terra sunt, per quos ipsa firmatur, et qui etiam populis ad intuendum pulchri sunt. In altitudine Sion et aliorum montium prelati et magistri qui firmamentum Ecclesie sunt designantur, et discipule filie Sion nominantur. Sed si mons iste caderet, uel si eum alii destruerent, magna iniuria esset. Hinc enim quisque qui  in magisterio est, recte prouideat quomodo seipsum deponat, et quomodo per alios deiiciatur. Nam, sicut montes plurimis ad defensionem minorum suorum sunt, sic etiam qui in magisterio stant, per doctrinam et obedientiam, que eis in Deo exhibetur, defensio multorum ab insidiis inimicorum suorum est. Unde unusquisque magister, quandiu uerba doctrine proferre potest, uirgam correctionis, quam de manu Dei accepit, non abiiciat; quia sepe lutum luto abiicitur, sicut magister per discipulos, et discipuli per magistrum abluuntur. Propter metum enim discipulorum se affliget, et a tortoribus inquietorum discipulorum punitur, ut summum magistrum, qui eum sic precessit, imitetur. Et dicet: Precepta tua eis ostendi  , etc. Et etiam dicet: Qui habet aures audiendi, audiat . In his enim disce, ne propter nebulam uicissitudinis discipulorum tuorum; nec etiam propter tedium laboris fugias. Nam multi plus propter tedium laboris, quam propter necessitatem illam, quod discipulos suos uincere non possunt, fugiunt. Clara autem dies, quam tempestas non obnubilat, gaudium pleniter habet. Illam Adam ante casum habuit. Sed primus fallax deceptor ipsam diem, et per suggestionem suam obnubilauit, in qua septem plage sunt, que animam uulnerant.

Prima plaga, uana gloria est, que hoc ad se colligit, quod nec messuit, nec seminauit; et quod ei donatum a Deo non est, sibi constituit. Hoc  primus deceptor docuit; quia ipse idem fecerat, et ideo uana gloria Deum non querit. Secunda, quod homo sentit, quia peccare potest; et inde delectationem carnis sibi thesaurizat, et de gustu ipsam delectationem amplectendo osculatur. Tertia ruinam cum magnis doloribus in squalidis moribus edificat, ita quod homo uiuit quasi Deo mortuus sit, et quod uix etiam sperat quod Deus eum sciat. Sed quarta fallacia est, per quam homo de predictis peccatis se excusat et defendit; ita scilicet quod periculosa non sunt ut ei ostendantur, atque ideo ita odiosus ad homines fit, quod nemini confidit. Quinta, superbia est, que dicit; quia homo propter carnem humanitatis sue, de peccatis se  abstinere non possit, et ideo inconueniens esset, quod a carnalibus desideriis secederet. Hanc legem superbia in temeritate sibi ponit, unde et nullum respectum ad Deum habet. Et sexta plaga est, quod homo salutem suam a creatura querit, et ab ea postulat, ut ipsi unamquamque rem ostendat, et ita Creatorem suum in irrisione habet, et nichil ab eo querit uelut ipsum adiuuare non possit. Septima uero plaga, est idololatrie seruitus que diabolum adorat et Deum contemnit. Et ista septem uitia, quasi militiam sibi subditam in negotiis suis super numerum ramorum arborum habent; quia omnia hec in transgressione comestionis, quod Adam comedit, latuerunt; ideoque Deus ad ipsum dixit: In qua hora comederis, morte morieris . Idcirco  Deus hoc preceptum ei constituit, ne diabolo quid simile faceret, scilicet quod sine precepto non esset, sicut ille esse uoluit; unde nullus homo propter primam suggestionem diaboli, quam Adam suscepit, in hac uita securus esse potest. Unde, o tu, filia Dei, fortissima armatura septem donorum Spiritus sancti te circumcinge, cum quibus hec septem uitia tibi subiicias, ne de ipsis plangens uulnereris, et ut probus miles per fortissima bella ea superando surge, quatenus in eternum uiuas. Deus in speculo saluationis te, o filia, uideat.



EPISTOLA XLIII.





SACERDOTIS CUIUSDAM AD HILDEGARDEM. De corpore et sanguine Christi edoceri petit.

HILDEGARDI caste columbe in foraminibus petre  latitanti , C. ex famulis Christi minimus sacerdos, intime orationis deuotionem, et quidquid spectat ad eternam salutem.

Quia Dei gratia lux uestra coram hominibus salubriter lucet , Patrem uestrum qui uos ardentem lucernam ad illuminationem Ecclesie supposuit, glorifico: et quamuis fragilis et peccator, sanctitati tamen uestre qua celestis sponsi amplexibus singulari priuilegio inheretis, cordialiter congaudeo. Charitatem etiam uestram ignorare nolo, quod die noctuque facie tenus uidere desidero, et assidue uestri memoriam in oratione mea faciens, uos absentem corpore quasi presentem interdum amplector mente. Ergo perfectionem uestram humillime deprecor, ut sponso  uestro, sub cuius umbra requiescitis, me iuxta uiam mendicantis  commendetis, ne preteriens turba clamorem meum compescat; sed orationibus uestris ad Dominum adductus, merear illuminari, et a cecitate cordis sanari. De corpore et sanguine Christi, in quibus tota spes fidelium est, etiam docete me, et qualiter in spiritu tam incorrectum quam correctum, ad idem sacramentum sacerdotem accedentem uideatis, mihi in Domino manifestare curetis. Dominus qui in omnibus, et super omnia est, uobis infundat ea, que Ecclesie sancte sue ad gloriam conueniunt. ualete.



RESPONSUM HILDEGARDIS. De corpore et sanguine Christi.


[AUGUST.] In uera uisione uigilantibus oculis, de sacramento Dominici corporis hec uerba audiui et uidi: Deus id quod fuit, permansit; et quod non erat, assumpsit. Quod est: Diuinitas ut ante euum fuit, ita in eternum permansit, uelut tota diuisa non est. Sed incarnatio Filii nondum caro et sanguis apparuit, que ante euum in corde Patris predestinata latuit. Tempore autem illo, quo predestinatum fuit, Filius carnem induit, et ui fortitudinis sue se precinxit, quemadmodum scriptum est: Indutus est Dominus fortitudinem, et precinxit se . Et ipsa indumenta sancte Incarnationis angelus simplicitati uirginis nuntiauit , in qua fundamentum humilitatis  inuenit, sicut Deus illud posuit, quia ancillam Domini se nominauit, ubi idem angelus ad eam dixit: Spiritus sanctus superueniet in te, et uirtus Altissimi obumbrabit tibi . Nam Spiritus sanctus omni humane scientie superexcellentius eam uisitauit, alio scilicet modo se illi infundens, quam nunquam ulli femine in pariendo infunderetur, et uirtus Altissimi illam obumbrauit, quoniam in calore suo ipsam ita deliniuit, ut ei omnem feruorem peccati in dulcissima obumbratione sua ex toto abstergeret, uelut homo propter estum solis umbram querit. Itaque eadem uirtus Altissimi, que in utero uirginis carnem operata est, super altare ad uerba sacerdotis oblationem panis et uini in sacramentum carnis et sanguinis conuertit,  uirtute sua illud fouens. Unde et natiuitas, passio, sepultura, resurrectio, ascensioque Filii superni Patris, in eodem sacramento apparent, uelut circulus nummi dominum suum ostendit: et hoc ideo fit, quia uulnera hominum, qui in preuaricatione Ade inuoluti in peccatis semper peccantes sunt, in uulneribus et sanguine Christi sanentur, abstergantur et ungantur; et sic membra ipsius efficiantur, et hoc usque ad nouissimum diem erit. Et iterum uidi: Quod si etiam sacerdos propter multas putredines cicatricum peccatorum suorum dignitate sanctitatis caret; si tamen per ligaturam superioris magistri ligatus non est, uirtus Altissimi miracula sua in eadem oblatione operatur: et omnes qui idem sacramentum de manu eius fideliter  accipiunt, quasi radio solis illuminantur. Si autem ille fide et opere iustus est, anima ipsius super radiantem fulgorem solis illustratur. Sed omnes qui per consilium antiqui serpentis, illusiones et schismata in hac sacratissima oblatione faciunt, similes perditis angelis sunt, qui Deum in honore suo unum esse negauerunt, cum similes illi esse uoluerunt; et ita homines isti proprietatem uoluntatis sue, per sacramenta hec perficere uolunt: quapropter etiam una cum illis pereunt, nisi per confessionem peccatorum, et per penitentiam eorum, ac per lacrymabilem uocem ad Deum currant, dicentes: Ah! ah! quia peccauimus . Tunc Deus Pater suscipit eos, qui Filium suum ignorantes  uulnerauerunt. Hoc sacramentum resurrectionemque uite Sadducei, qui per omnia errant, hoc modo proterue errando negant: uelut homo ille erraret, qui carnem sine spiritu, et spiritum sine carne hominem esse diceret: quod nullo modo esse potest. Ideo isti omnibus errantibus peiores, quoniam cum minima creatura, que a Deo facta est, solummodo uno uocabulo non perficiatur, quomodo homo, qui omnem creaturam comprehendit, uno uocabulo diffiniri posset? Hiems enim arescit, estas uero floret; sed tamen hiems estati uiriditatem suam retinet, donec ipsa grossos suos in plenitudine proferat. Sic sunt corpus et anima, Corpus deficit, anima autem indeficienti uita permanet, in quacunque parte sit.



EPISTOLA XLIu.





ABBATISSAE IN ELOSTAT AD HILDEGARDEM. Quod in regimine abbatiali multum anxietur.

HILDEGARDI domine sue, O. famularum Christi in Elostat gubernatrix indigna, per hoc quod intime gustauit celeste donum consequi, perfectumque illud bonum.

Benedictus iehsu Christus, cuius odor bonus estis Deo in omni loco , quoniam non iam odor balsami, sed ipsa substantia sacri in uos defluxit unguenti, cuius odor suauissimus, nomen uestrum cunctorum ita indulcauit cordibus et auribus, ut insimul omnes uestre humilitatis et affabilitati insignia commendent, et Patrem uestrum qui in celis est, in uobis glorificent .  Igitur mater benedicta da ueniam, et sustine non modicum quid insipientie mee; sed magnam insipientiam meam sine ut paululum coram te cordis mei dolorem aperiam, et cum audieris, consolare, obsecro, ancillam tuam. Porro enim pondus importabile, quoniam iubeor tortitudines sororum mearum corrigere, cum nec aliqua pericula, que me ubique impugnant , quamuis modice ualeam deuitare. Cum ergo egressa fueris ad uidendum regem Salomonem in decore suo, memor esto horum que a te petiui toto ex animo. ualete.



RESPONSUM HILDEGARDIS. Abbatissam amice hortatur ad laborem pro suis continuandum. Prudentia tamen opus esse in Dei seruitio.


O filia Dei, quandiu possibilitatem habueris inter filias ipsius, labora, et in pusillanimitate ad Deum suspirando, legem tuam obserua; quia labor tuus ad Deum clamat et orat. Homo enim qui in cauerna iustitie Dei et in arcta uia laborat ; sed tamen casui Ade annuit, et de hoc flagella penitentie querit: et nullus in hoc dubitet quin post flagella penitentie celestis ianua eum suscipiat. Nam quicunque agrum corporis sui per discretionem lacerat, subitanea preuentio finis illi non nocebit, quia symphonia Spiritus sancti et leta uita eum suscipiet. Sed cauendum est ne homo per nimietatem laborum, corpus suum occidat, sed in rationalitate  peccata prohibeat. Filia, memor esto quod possibilitatem, hominem creare, non habes, unde Deum leniter ora, ut meliorem uitam tibi det, et hoc Deo acceptius est, quam quod in nimietate tristitie ipsum depreceris. Deus te templum uite faciat.



EPISTOLA XLu.





ELISABETH MAGISTRAE IN SCHONAUGIA AD HILDEGARDEM. Preces flagitat et consolatoria uerba.

Domine HILDEGARDI uenerabili magistre sponsarum Christi, que sunt in Pingia, E. humilis monacha et magistra sororum que in Schonaugia sunt, deuotas cum omni dilectione orationes.

Gratia et consolatio Altissimi repleat nos gaudio; sicut quia mee perturbationi benigne compassa estis, ex  uerbis consolatoris mei intellexi; quem de mei consolatione diligenter commonuistis. Sicut enim uobis de me reuelatum fuisse dixistis, fateor uere quamdam perturbationis nubem me nuper in animo concepisse, propter ineptos sermones populi multa loquentis de me, que uera non sunt. Sed uulgi sermones facile sustinerem, si non et hi qui in habitu religionis ambulant, spiritum meum acerbius contristarent. Nam et hi nescio quibus stimulis agitati, gratiam Dei in me derident, et de his que ignorant, temere iudicare non formidant. Audio et quosdam, litteras de suo spiritu scriptas sub nomine meo circumferre: de die iudicii me prophetasse diffamauerunt , quod certe nunquam facere presumpsi, cum omnium mortalium  cognitionem fugiat eius aduentus. Sed eius fame occasionem uobis aperiam, ut indicetis utrum presumptuose quidquam in hac re fecerim, aut dixerim. Sicut per alios audistis, Magnificauit Dominus misericordiam suam  mecum supra quam meruerim, aut mereri ullatenus possim, in tantum ut celestia quedam mihi sacramenta frequenter reuelare dignatus sit. Significauit etiam mihi per angelum suum frequenter, qualia uentura erant super populum in his diebus nisi agerent penitentiam de iniquitatibus, atque ut palam hec annuntiarem, precepit. Ego autem ut arrogantiam euitarem, et ne auctrix nouitatum uiderer, in quantum potui, omnia hec studui occultare.

 Cum ergo solito more quadam Dominica die essem in mentis excessu, astitit mihi angelus Domini, dicens: Quare abscondis aurum in luto? hoc est, uerbum Dei, quod per os tuum missum est in terram, non ut abscondatur, sed ut manifestetur ad laudem et gloriam Domini nostri, et saluationem animarum populi sui? Et hoc dicto eleuauit super me flagellum, quod quasi in ira magna quinquies mihi amarissime inflixit; ita ut per triduum in toto corpore meo ex illa percussione languerem. Post hec apposuit digitum ori meo, dicens: Eris tacens usque ad horam nonam, quando manifestabis ea que operatus est Dominus tecum. Ego uero usque ad horam nonam muta permansi.  Tunc significaui magistre, ut afferret ad me libellum quemdam quem in strato meo absconderam, continentem ex parte ea que fecerat Dominus mecum. Quem cum offerrem in manus domini abbatis, qui ad uisitandum me uenerat, soluta est lingua mea in hec uerba: Non nobis, Domine, non nobis: sed nomini tuo da gloriam . Post hec cum et alia quedam ipsi reuelassem, que scripta committi nolueram, uidelicet de uindicta Domini magna, quam uniuerso mundo in breui superuenturam ab angelo didiceram, rogaui illum diligentissime ut uerbum illud apud se haberet absconditum. Precipitur autem mihi ut operam darem orationi, atque a Domino postularem, ut daret mihi intelligere, utrum ea que dixeram, silentio tegi  uellet, an non. Cumque per aliquod tempus pro hac re orationi insistendo me afflixissem, in aduentu Domini in festiuitate S. Barbare, in prima uigilia noctis corrui in exstasim, et astitit mihi angelus Domini, dicens: Clama fortiter, et dic: Heu! ad omnes gentes quia totus mundus in tenebras est conuersus. Et dices: Exite; ille uos uocauit qui de terra uos formauit, et dicit: Penitentiam agite, quia prope est regnum Dei . Hoc ergo sermone inductus dominus abbas, cepit diuulgare uerbum coram magistratibus Ecclesie et uiris religiosis. Quorum quidam cum reuerentia uerbum exceperunt, quidam uero non sic, sed sinistre locuti sunt. Factum est ergo ut multi apud quos sermo iste diffamatus est, per totum tempus quadragesimale  in timore magno per penitentiam sese affligerent, et eleemosynis et orationibus insisterent. In tempore illo quidam nescio quo zelo ductus, ad urbem Coloniam in persona domini abbatis, ipso  ignorante, litteras direxit, in quibus terribiles quedam comminationes, audiente omni populo, lecte sunt. Unde quanquam ab insipientibus illusum nobis sit, prudentes tamen, ut audiuimus, reuerenter sermonem animaduerterunt, et penitentie fructibus Deum honorare non contempserunt. Factum est autem in quarta feria ante diem Pasche, cum post magnos labores corporis in exstasim uenissem, apparuit mihi angelus Domini, et dixi ad eum: Domine, quid fiet de uerbo quod locutus es ad me? Qui respondit: Noli contristari, neque  perturberis, si non in die quam determinaui tibi, euenerint que predixi; quoniam multorum satisfactione placatus est Dominus. Post hec in sexta feria circa horam tertiam cum graui passione ueni in mentis excessum, et rursum astitit mihi, dicens: uidit Dominus afflictionem populi sui , et auertit indignationis sue iram ab eis . Cui dixi: Quid ergo, Domine mi? nonne ero in irrisionem omnibus, apud quos uerbum hoc diuulgatum est? Qui ait: Omnia que occasione hac euenerunt tibi, patienter et beneuole sustineto. Illum diligenter animaduerte, qui, cum esset totius orbis Creator, hominum irrisiones sustinuit. Nunc primum Dominus patientiam tuam probat. Ecce,  domina mea, totum ordinem rei uobis explicaui, quatenus et uos innocentiam meam et abbatis mei cognoscatis, et aliis manifestare possitis. Obsecro autem ut et orationum uestrarum participem me faciatis, et prout Spiritus Domini uobis suggesserit, aliqua mihi consolatoria uerba rescribatis. Gratia Christi uobiscum.



RESPONSUM HILDEGARDIS. Non se loqui de suo ingenio, sed de »Serena Luce.« Disserit de homine et de inspiratione Dei qua homines aliquos pre ceteris illustrare dignetur.

Ego paupercula et fictile uas, hec non a me, sed de serena luce dico: Homo uas est, quod Deus sibimetipsi edificauit, et quod sua inspiratione imbuit, ut opera sua in illo perficeret; quia Deus  non operatur ut homo, sed in iussione precepti eius omnia perfecta sunt. Herbe, ligna et arbores apparuerunt; sol quoque, luna et stelle in sua ministratione processerunt, et aque pisces, et uolatilia produxerunt; precor etiam, et bestie surrexerunt que omnia ministrant homini, sicut Deus ea posuit . Solus autem homo illum non cognouit. Nam cum Deus magnam scientiam homini paret, homo in animo suo se erexit, et se a Deo auertit. Deus omnium, illum sic inspexerat, quod cuncta opera sua in illo perficeret. Sed antiquus deceptor illum fefellit, et crimine inobedientie illum infecit cum delectatione incongrui uenti, dum plus quereret quam deberet. Ah! o ue! Tunc omnia elementa implicuerunt se in uicissitudinem luminis  et tenebrarum, sicut et homo fecit in transgressione preceptorum Dei. Deus autem quosdam homines irrigauit, ne homo ex toto derideretur. Abel bonus erat, Cain autem homicida . Et multi mystica Dei in luce uiderunt, sed alii plurima peccata fecerunt, usque dum uenit tempus illud, in quo uerbum Dei claruit, ut dictum est: Speciosus forma pre filiis hominum . Tunc Sol iustitie processit et homines cum bonis operibus illuminauit in fide et in opere, sicut aurora primum procedit, et cetere hore diei subsequuntur, usque dum nox accedat; sic, o filia Elisabeth, mundus mutatur. Iam enim mundus lassus est in omni uiredine uirtutum, scilicet in aurora, in prima, in tertia, et fortissime in sexta hora diei. Et  ideo in hoc tempore necesse est, quod Deus aliquos homines irriget, ne instrumenta ipsius otiosa sint. Audi, o sollicita filia, quia homines istos quos inspiratio Dei ita imbuit, aliquantulum fatigat ambitiosa suggestio antiqui serpentis. Cum enim idem serpens elegantem gemmam uiderit, mox rugit, dicens: Quid est hoc? Et fatigat illam multis miseriis flagrantis mentis, supra nubes uolare cupientis, quasi dii sint, sicut et ipse facit. Nunc iterum audi: Qui opera Dei perficere desiderant, semper attendant, quod fictilia uasa sunt , quoniam homines existunt, et semper aspiciant quid sint, et quid futuri sint et celestia relinquant illi qui celestis est, quoniam ipsi exsules sunt,  celestia nescientes, sed tantum mystica Dei canentes; sicut tuba, que solummodo sonos dat, nec operatur; sed in quam alius spirat, ut sonum reddat. Sed et loricam fidei induant mites, mansueti, pauperes et miseri existentes, sicut etiam agnus ille fuit, cuius sonus tube ipsi sunt, mores etiam simplices infantis habentes, quia Deus illos semper flagellat, qui in tuba ipsius canunt, preuidens ne fictile uas illorum pereat, sed ut sibi placeat. O filia, Deus faciat te speculum uite. Sed et ego que iaceo in pusillanimitate timoris, interdum sonans aliquantulum uelut paruus sonus tube a uiuente  lumine; unde Deus iuuet me, ut permaneam in suo ministerio.



EPISTOLA XLuI.





PRAEPOSITI IN FRANCKENFORT AD HILDEGARDEM. Precibus eius se commendat.

HILDEGARDI in Christo dilecte domine sue, G. solo nomine prepositus in Franckenfort, post Marthe laborem, Marie consolationem.

Desiderio desideraui uestram conspicere personam. Sed diuersis negotiis nos impedientibus, nunc saltem facultatem nobis dedit Deus per litteras uos amplecti atque salutare. Nolumus etiam uos ignorare nomen nostrum, personam nostram, simulque cum salute super omni diligentia nos amplecti atque honorare, Deumque pro uobis pro posse nostro die noctuque  interpellare. Rogamus ergo clementiam uestram, ut mei peccatoris coram diuine maiestatis clementia mentionem facere uelitis. ualete quandiu in supernis dicitur hodie.



RESPONSUM HILDEGARDIS. Illum hortatur ad mores corrigendos.

In uera uisione hec uerba uidi et audiui: Prima lux diei rutilat, postea aurora denudatur, et etiam interdum cum magna uicissitudine nubium implicatur, et sic aquilo surgit, et magna suspiria facit; quia priora tempora diei absque uicissitudine turbinis pulchra erant. Unde, o uir, qui scientiam boni et mali habes, prouide qui mores tui, et que opera coram Deo sint a pueritia tua, ne zelus Domini percutiat te, et ne anima tua, cum de corpore tuo exierit,  dicat: O ue mihi! quo ambulo? et quo ibo? uel quales dies mihi sunt? et qualia opera me tangunt? Illa scilicet, que mihi molendinum corporis mei exhibuit. Caue etiam ne tremiscas, cum superni ciues tibi dixerint: uide qualis sit Deus. Nunc in eternum uiues.



EPISTOLA XLuII. AD PRAELATOS MOGUNTINENSES Propter diuina per illos interdicta  .

In uisione, que anime mee antequam nata procederem, a Deo opifice infixa est, coacta sum ad scribendum ista, pro ligatura, qua a magistris nostris alligate sumus propter quemdam mortuum, conductu sacerdotis sui apud nos sine calumnia sepultum.  Quem post paucos sepelitionis sue dies, cum eumdem magistri nostri nos a cemeterio nostro eiicere iussissent, ex hoc non minimo terrore correpta, ad uerum lumen ut solita aspexi, et uigilantibus oculis in anima mea uidi: quod si iuxta preceptum ipsorum corpus eiusdem mortui efferretur, eiectio illa in modum magne nigredinis ingens periculum loco nostro minaretur, et in similitudine atre nubis, que ante tempestates et tonitrua apparere solet, nos circumuallaret. Unde corpus eiusdem defuncti, utpote confessi, inuncti et communicati, et sine contradictione sepulti, nec efferre presumimus, nec consilio  seu precepto istud suadentium uel iubentium acquieuimus, non consilium proborum hominum, aut prelatorum nostrorum omnino paruipendentes; sed ne sacramentis Christi, quibus ille uiuens adhuc, munitus fuerat, iniuriam seuitate feminea facere uideremur. Sed ne ex toto inobedientes existeremus, a diuinarum laudum canticis hactenus secundum eorum interdictum cessauimus, et a participatione Domini corporis; quoniam per singulos fere menses ex consuetudine frequentauimus, abstinuimus. Super quo dum magna amaritudine tam ego quam omnes sorores mee affligeremur, et ingenti tristitia detineremur, magno tandem pondere compressa, uerba ista in uisione audiui: Propter uerba humana, sacramenta indumenti uerbi mei, quod salus uestra  est, et quod in uirginea natura ex Maria uirgine natum est, dimittere uobis non expedit. Sed inde uobis a prelatis uestris, qui uos ligauerunt, licentia querenda est. Ex quo enim Adam de lucida regione paradisi in huius mundi exsilium depulsus est , omnium hominum conceptio merito prime transgressionis corrupta est, et ideo necesse est ut ex impenetrabili consilio Dei, ex humana natura homo sine contagione totius lesionis nasceretur, per quam omnes ad uitam predestinati, a sordibus cunctis mundarentur, et ut ipse in eis, et illi in ipso ad munimentum suum semper manerent, corpore ipsius communicando, sanctificarentur. Qui autem, sicut Adam, preceptis Dei inobediens existit, et eum omnino in obliuionem habet, hic a corpore eius separari  debet, quemadmodum per inobedientiam ab eo auersus est, donec per penitentiam purgatus, a magistris iterum corporis eiusdem Domini communicare concedatur. Qui uero in tali ligatura se esse nec conscientia, nec uoluntate cognouerit, securus ad perceptionem uiuifici sacramenti accedat, mundandus sanguine Agni immaculati, qui seipsum obediens Patri ad salutem omnibus restituendam in ara crucis immolari permisit. In eadem quoque uisione audiui, quoniam in hoc culpabilis essem, quod cum omni humilitate et deuotione ad presentiam magistrorum meorum non uenissem, ut ab eis licentiam communicandi quererem, maxime cum susceptione illius mortui culpa non teneremur, qui omni  Christiana rectitudine munitus a sacerdote suo, cum tota Pingensi processione sine contradictione cuiusquam sepultus esset. Et ita hec uobis dominis et prelatis nuntianda, mihi diuinitus imposita sunt. Aspexi etiam aliquid super hoc, quod uobis obediendo hactenus a cantu diuini officii cessantes, illud tantummodo legentes remisse celebramus, et audiui uocem a uiuente luce procedentem de diuersis generibus laudum, de quibus Dauid in Psalmis dicit: Laudate eum in sono tube, laudate eum in psalterio et cithara , etc., usque ad id: Omnis spiritus laudet Dominum . In quibus uerbis per exteriora de interioribus instruimur, quomodo secundum materialium compositionem, uel qualitatem instrumentorum, interioris hominis nostri officia,  ad Creatoris maxime laudes conuertere et informare debeamus. Quibus cum diligenter intendimus, recolimus qualiter homo uocem uiuentis Spiritus requisiuit, quam Adam per inobedientiam perdidit, qui ante transgressionem adhuc innocens, non minimam societatem cum angelicarum laudum uocibus habebat, quam ipsi ex spiritali natura sua possident, qui a spiritu qui Deus est, semper uocantur. Similitudinem ergo uocis angelice, quam in paradiso habebat, Adam perdidit, et in scientia qua ante peccatum preditus erat, ita obdormiuit, sicut a somno euigilans de his, que in somnis uiderat, inscius et incertus redditur, quando suggestione diaboli deceptus, et uoluntati Creatoris sui repugnans, tenebris interioris ignorantie ex merito iniquitatis  sue inuolutus est. Deus uero qui animas electorum luce ueritatis, ad pristinam beatitudinem reseruat, ex suo hoc adinuenit consilio, ut quandoque corda quamplurium, infusione prophetici spiritus innouaret, cuius interiori illuminatione aliqua deficientia in illa recuperarent, quam Adam ante preuaricationis sue uindictam habuerat.

Ut autem etiam diuine illius dulcedinis et laudationis, qua in Deo, priusquam caderet, idem Adam iucundabatur, et non eius in hoc exsilio recordarentur, et ad hec quoque ipsi prouocarentur, iidem S. Prophete eodem spiritu quem acceperant, edocti, non solum psalmos et cantica, que ad accendendam audientium deuotionem cantarentur, sed et instrumenta musice artis diuersa, quibus cum multiplicibus  sonis proferrentur, hoc respectu composuerunt, ut tam ex formis quam ex qualitatibus eorumdem instrumentorum, quam ex sensu uerborum, que in eis recitarentur audientes, ut predictum est, per exteriora admoniti et exercitati, de interioribus erudirentur. Quos, uidelicet sanctos prophetas, studiosi et sapientes imitati, humana et ipsi arte nonnulla organorum genera inuenerunt, ut secundum delectationem anime cantare possent, et que cantabant, in iuncturis digitorum, que flexionibus inclinantur, adaptarunt, ut et recolentes Adam digito Dei, qui Spiritus sanctus est, formatum, in cuius uoce sonus omnis harmonie, et totius musice artis antequam delinqueret, suauitas erat, et si in  statu quo formatus fuit, permansisset, infirmitas mortalis hominis uirtutem et sonoritatem uocis illius nullatenus ferre posset. Cum autem deceptor eius diabolus audisset, quod homo ex inspiratione Dei cantare cepisset, et per hoc ad recolendam suauitatem canticorum celestis patrie inuitaretur, machinamenta calliditatis sue in irritum ire uidens, ita exterritus est, ut non minimum inde torqueretur, et multifariis nequitie sue commentis semper deinceps excogitare et exquirere satagit, ut non solum de corde hominis per malas suggestiones et immundas cogitationes seu diuersas occupationes, sed etiam de corde Ecclesie, ubicunque potest, per dissensiones et scandala, uel iniustas depressiones, confessionem et pulchritudinem diuine laudationis  et spiritualium hymnorum, perturbare uel auferre non desistit. Quapropter summa uigilantia uobis et omnibus prelatis satagendum est, et antequam os alicuius Ecclesie, laudes Deo canentium, per sententiam claudatis, uel eam a tractandis, uel percipiendis sacramentis suspendatis, causas pro quibus hoc faciendum sit, diligentissime prius discutiendo uentiletis.

Est studendum uobis, ut ad hoc idem zelo iustitie Dei, non indignatione uel iniusto motu animi, seu desiderio ultionis trahamini, et cauendum semper, ne in iudiciis uestris circumueniamini a Satana, qui hominem a celesti harmonia, et a deliciis paradisi extraxit. Pensate itaque, quoniam sicut corpus Iesu Christi de Spiritu sancto ex integritate uirginis Marie  natum est, sic etiam canticum laudum, secundum celestem harmoniam per Spiritum sanctum in Ecclesia radicatum; corpus uero indumentum est anime, que uiuam uocem habet, ideoque decet ut corpus cum anima per uocem Deo laudes decantet. Unde et propheticus Spiritus per significationem iubet ut in cymbalis iubilationis, et ceteris instrumentis musicis Deus laudetur , que sapientes et studiosi adinuenerunt, quoniam omnes artes que ad utilitatem et necessitatem hominum pertinent, a spiraculo, quod Deus misit in corpus hominis , reperte sunt: et ideo iustum est, ut in omnibus laudetur Deus. Et quoniam in auditu alicuius cantionis interdum homo sepe suspirat et  gemit, naturam anime celestis harmonie recolens, propheta spiritus naturam considerans et sciens  hortatur in psalmo, ut confiteamur Domino in cithara, et in psalterio decem chordarum psallamus ei : citharam que inferius sonat, ad disciplinam corporis; psalterium, quod de superioribus sonum reddit, ad intentionem spiritus; decem chordas, ad contemplationem legis referre cupiens. Qui ergo Ecclesie in canticis laudum Dei, sine pondere certe rationis, silentium imponunt, consortio angelicarum laudum in celo carebunt, qui Deum in terris decore sue laudis iniuste spoliauerunt, nisi per ueram penitentiam et humilem satisfactionem emendauerint . Qui ergo celi claues tenent, districte caueant,  ne eis et claudenda aperiant, et aperienda claudant; quia iudicium durissimum in his qui presunt, fiet, nisi, ut ait Apostolus, presint in sollicitudine . Et audiui uocem sic dicentem: Quis creauit celum? Deus. Quis aperit fidelibus suis celum? Deus. Quis eius similis? nullus. Et ideo, o fideles, nemo uestrum resistat, uel se opponat, ne fortitudine sua super uos cadat, et nullum adiutorem, qui uos in iudicio eius tueatur, possitis habere. Istud tempus muliebre est, quia iustitia Dei debilis est. Sed fortitudo iustitie Dei exsudat, et bellatrix contra iniustitiam existit, quatenus deuicta cadat.

O uera sapientia, que absque omni initio et constitutione eternus Deus existis, quanta mysteria in  creaturis operi tuo, scilicet homini, subditis, fecisti, quando uires potentie tue creando emisisti? Tu enim pulchrum tectum cum pulcherrimis fenestris suis, scilicet firmamentum cum luminariis illis creasti, in quod solem, qui lumine suo omnia super terram et sub terra regit et illuminat, constituisti, cui etiam cetera luminaria adherent, et per quem lucent, sicut omnes creature tibi obsecundant, et in te in genere suo uita existunt. Tu autem summus infimam creaturam tetigisti, et humanitatem ex illa induisti, per quam inimicum tuum ex toto superasti, qui inuidia sua hominem quem plasmaueras, in paradiso seduxit. Tu enim uera caritas, eterne Deus, omnibus creaturis tuis sapienter creatis, et ordinatis, et preparatis, tandem hominem, quasi ad prandium  preparatum uocandum, formasti in tam breui mora. Sic uocatur initium diei esse, quando scilicet aurora consurgit ante solem: et statim inspirasti in ipsum spiraculum uite ; sicut etiam sol post auroram statim radios suos fulgendo emittit, spiraculum autem uite, anima est, que ignis existit, cuius flamma rationalitas est, per quam uires anime in scientia boni et mali cognoscuntur, sicut etiam sol per splendorem suum cognoscitur. Mora autem, in qua Dominus Adam in paradisum posuit, et gloriosam iucunditatem eiusdem paradisi ei ostendit, omnem fructum illius, excepto ligno scientie boni et mali, ei concedens, fuit quasi prima usque ad tertiam. Mora uero, qua uocauit Adam nominibus eorum cuncta animantia et uolatilia celi, que in  uisione scientie sue uidit et cognouit, et in qua Dominum in claritate diuinitatis sue sibi loquentem audiuit, spatium habebat sicut hore tertie usque ad sextam: qua scilicet Deus ei tunc in orientali parte apparuit, nec eius uultum, sed claritatem quamdam uultus eius uidit. Qua cognitione letificatum, Deus in ipsum soporem misit; et ita leto animo in desiderio soporis, uelut filius coram patre suo obdormiuit. In sopore autem illo Deus spiritum ipsius in eam altitudinem sustulit, de qua in corpus eius miserat cum scientia boni et mali, et ea, que uentura erant, scilicet de progenie illius ad celestem Ierusalem implendam, preostendit. Et in eodem sopore costam de ipso tulit, et in mulierem edificauit,  qua adducta et uisa, Adam gauisus est ualde. Ipse autem et uxor eius considerantes quid comedere uel operari primum deberent, ipsa propius lignum scientie boni et mali stans, uirum suum exspectabat. Antiquus uero serpens cognoscens, quia in alium respiceret, sicut angeli in Dominum respiciunt, eam ad decipiendum aggressus est. Mora autem in qua hec facta sunt, fuit quasi spatium sexte usque ad nonam. Mulier quam Dominus in paradiso de uiuificati hominis costa edificauerat ; tunc in prescientia sua habens et preuidens uitam per quam omnis uita subsistit, quandoque in mulierem descensuram, per quam homo in gloriam paradisi celestis intraturus esset, a serpente seducta, cibum mortis uiro suo porrexit. Ipsis ergo claritate sua ita denudatis,  claritas Dei, que prius Ade apparuerat, quasi in flamma eis apparuit in australi parte, et dixit: Adam, ubi es . Per hoc presignauit quid in beneplacito suo haberet, quia ipsum per tunicam humanitatis sue ex feminea forma assumendam, querere et retrahere uellet. Et hic dies eorum salutis se declinauerat. Mora uero ista, quasi spatium none hore diei fuit usque in uesperum. Postea autem expulsi de paradiso, in mundum uenerunt, et noctem iam supra terram inuenerunt. Tunc etiam secundum naturam humanam, omnia sibi, et aliis animalibus necessaria repererunt, et ea usui suo assumpserunt.

Hec dicit, qui spirans uita et mente sua, unus Deus est, mens omnipotentis Dei, Filius suus est,  cui adest opus, scilicet omnis creatura; quoniam per uerbum Dei, quod Filius suus est, omnia facta sunt , que spiranti uita uiuificata sunt in altitudine celi, et in infimo, quod terra est, que obstaculum est superioribus lucentibus. Deus uero operi suo possibilitatem laudandi et operandi tribuit: et quia ipse signifer preliator contra inimicos suos tenebrarum habitatores existit, tenebris deputat omnes, qui sibimetipsis attribuunt ea, que gratia Spiritus sancti in eis operata fuerit, et ipsi apostate nominantur; quoniam in se, et non in suscitatorem uite aspiciunt; et paternum ministerium, quod ei exhibere debent, cum obcecatione scientie sue retrorsum abiiciunt, et illi cum omnibus operibus, que sibi thesaurizauerunt in tenebris,  que sine ipso facte sunt, torquebuntur cum illo, qui similis Altissimo esse uoluit . Tales enim uiscera diaboli sunt, quoniam ex consilio illius operantur, et a claritate diuine lucis denudantur, et instigatione eiusdem tyranni, Scripturam et doctrinam, quam Spiritus sanctus dictauit, destruunt. Sicut celum ante tempus scindi non potest, sic etiam uerba Spiritus sancti mutari non possunt.

De sacerdotali officio, quod in primo sacerdote Melchisedech in umbra miraculorum Dei ostensum est , et ante eum homines latebat, eo quod pre mollitie sua illud capere non possent, Deus mihi hec ostendit: uidi quamdam nubem  uelut auroram rutilantem, et in illa arietem in spinis pendentem, quemadmodum aries qui pro filio Abrahe oblatus est , pendebat, cuius cornua uelut sapphirina existentia, fulgorem topazii ex se reddebant, et corpus totum colori candide nubis apparebat. Aries iste, Iesum Christum Filium Dei uiui, qui, absque admistione ullius contagii, candidissimus ex uirginea natura natus est, significat. Cuius sapphirina cornua dulcissimam et ceternam ipsi claritatem eius, per quam in uera humilitate humanitatem ad liberandum perditum hominem assumpsit, designant: qui de Spiritu sancto ex Maria uirgine Deus et homo natus processit: quod fulgor topazii, qui ex sapphirinis cornibus resplendebat, exprimit. Nubes uero, que ut  aurora rutilabat, angelicam multitudinem declarat, que sacramento corporis et sanguinis Iesu Christi ministrat, quod in uirtute Altissimi fit, que Mariam, eumdem Filium Dei de Spiritu sancto concipientem, ab omni calore humane uoluntatis obumbrauit, quem aries in spinis pendens, ut predictum est, significat. Spine autem clauos, quibus corpus eius cruci est affixum, ac lanceam, qua latus ipsius perforatum est , atque totius passionis eius asperitatem, quam patientissime ut mitissimus agnus pro peccatis nostris sustinuit, designant. Ouis enim pre aliis animalibus patiens, humilis, mansueta et munda existit. Unde etiam Deus pelliceas tunicas primis hominibus, per inobedientiam a claritate, qua uestiti erant, denudatis, pelles scilicet  ouium pro ueste tribuens, significationes ouis, calliditati antiqui serpentis opposuit, et tali ueste eos obtexit, ne nudi paradisum exirent . Ipse enim eternus Deus, qui in scientia sua eternaliter habuit tunicam, id est humanitatem Filii sui, ad cuius imaginem hominem fecit, quemadmodum Moyses ipsum ad imaginem et similitudinem Dei creatum esse testatur , hominem deceptum uocauit, et tali ueste induit, in hoc ostendens, uerbum scilicet unicum Filium sibi ceternum ad requirendum et liberandum ex uirginea natura humanitate induendum iussione in significatione ouis, patiens, humilis, mansuetus, et absque omni macula ullius contagii mundus existeret. Ioannes enim Baptista et ceteri prophete,  idem in Spiritu sancto intelligentes, eum nomine agni et ouis, sepissime appellant . Ipse namque est immaculatus agnus, et speciosus forma pre filiis hominum , qui non de uirili semine, sed de Spiritu sancto conceptus uirtute altissimi Dei, de carne Marie uirginis, Deus et homo natus processit. In eadem uero uirtute altissimi Dei, oblatio panis cum uino et aqua, in carnem et sanguinem Saluatoris, quam de Maria uirgine assumpsit, ad uerba sacerdotis transubstantialiter, quemadmodum lignum in ardentem carbonem per ardorem ignis mutatur. Per hoc enim sacramentum corporis et sanguinis Iesu Christi, qui panis uiuus est , ut ipse testatur, anime saluandorum  reficiuntur. Unde, o sacerdotes, qui ad mensam Domini ordinati estis, preparate uos ad sacrificandum saginatum uitulum , qui omni macie peccatorum caret, et induite uos lorica uere fidei, et scuto spei eterne uite , et collum uestrum stola obseruationis preceptorum Dei circumdate, ut competenter ei seruire possitis. uos enim angeli Domini exercituum estis ; quia; sicut ad uerba angeli Gabrielis Deus incarnatus est ex Maria uirgine , ut per eius natiuitatem, passionem et ascensionem homo perditus liberari et saluari posset: sic ad uerba uestra idem corpus et sanguis eiusdem Filii Dei, cum representatione natiuitatis, passionis, resurrectionis et ascensionis eius, pro salute nostra et omnium fidelium,  tam uiuorum quam mortuorum fit. Currite ergo desideranter in gaudio lete mentis ad ministerium Agni immaculati, qua multa salus uobis et aliis fidelibus inde prouenit, cum propter celebrationem illius peccata remittuntur, et anime liberantur, et multa pericula anime et corporis effugantur. Sanctitas autem eiusdem sacramenti nobis inuisibilis est, ut etiam Deum, et quamlibet incorpoream creaturam uidere non possumus; sed per illam anima nostra et corpus per remissionem peccatorum sanctificatur, et inuisibiliter refocillatur. Si autem circa corpus Domini aliqua indigna accidunt, ut uel putrescere, uel ab aliquo animali corrodi seu consumi uideatur, ista tantum in sacramento uisibili, uel sola specie exteriori sunt, uirtute  et gratia ipsius sacramenti, illibata et incorrupta diuinitus conseruata. Quando sacerdos uerba Dei ruminat, corpus incarnati uerbi Dei iterato conficitur, per quod omnes creature processerunt, que prius non apparuerunt, et quod etiam ex Maria uirgine quasi in momento ictus oculi incarnatum, cum ipsa cum humilitate dixit: Ecce ancilla Domini . Et caro eiusdem uerbi Dei in uerbis sacerdotis floret, et immutata caro permanet: Dominus iehsu Christus nondum passus fuit, quando uerba ista dixit, et discipulis suis prenuntiauit se passurum, et sanguinem suum in ablutionem peccatorum effundendum, id est ablutio, que per nullam carnem ante eum fieri potuit; sed in carne ipsius, que absque liuore peccati ex igne Patris  diuina existit. In uerbis uero sacerdotis, qui sigillatim super utrumque sacrificium dicuntur, et singulatim uirtute Altissimi, quasi in momento ictus oculi sacramentum corporis et sanguinis Iesu Christi fit. Et officio altaris rationabiliter peracto, multa remissio peccatorum uiuis et defunctis prouenit. Si autem per negligentiam uinum et aqua defuerint, uel sola aqua ibi fuerit, in uerbis predictis corpus Domini fit, in se habens sanguinem. In calice autem sanguis, qui in passione sua effusus est, non fit, quia uinum et aqua defuerunt, uel sola aqua ibi fuit, unde denuo eadem uerba et signa repetenda sunt, quia sacrificium uini et aque neglectum fuit, et statim ex aqua et uino sanguis non  aridus, sed integer et fluens fit, corpore tamen ita permanente, ut in uerbis antedictis factum est; sed sanguine, qui prius defuit, et gaudio redemptoris, qua homo liberatus est, adornatur. Hec, fili Dei, in uero lumine mihi ostensa, tibi scripsi, ut sacerdos Dei leto animo fias, Spiritusque sanctus efficiat, quatenus uera humilitate, et patientia, et mansuetudine Agnum Dei imiteris, et a quotidianis peccatis, que uitari non possunt, uera penitentia laueris, et a sarcina criminalium, que quasi conuiuio perpetrantur; Deus omnipotens te custodiat, ut in munditia ei, dum uiuis, ita seruias, ut post finem huius uite, in summa beatitudine in eternum cum ipso gaudeas. O serue Dei, qui in bona uoluntate ad utilitatem tui et aliorum multa ad te  colligis, et tamen in hoc reprehensibilis es, quod bonam terram in agro Domini tui diligenter non euertis, audi: Negotium illud, quod mihi commisisti, in eo tibi lucidum uideo, quod per te auertitur, ne bona illius Ecclesie per inutilem prepositum dissipentur. Sed in claritate ista nullo modo uidere possum, ut per te religio spiritalis uite in ipsis restituatur. Sicut enim lutulentus puteus putredine immundorum uermium squalidus et inueteratus, facile mundari non potest; sic etiam mala consuetudo peccatorum, difficile in eis prohibenda erit. Quicunque enim lupum fugat et persequitur, ne oues ab illo rapiantur, et sic eas postea in rectam pascuam ducit, benefacit. Nunc autem ex consilio bonorum, et sanctorum hominum, elige quod  tibi melius est, secundum statum Ecclesie qui modo est, scilicet ut minus malum eligatur.

Cenantibus autem eis, accepit iehsu panem, et benedixit ac fregit, deditque discipulis suis, et ait: Accipite et comedite: Hoc est corpus meum . Benedicit scilicet panem ea benedictione, qua de corde Patris, quemadmodum et ipse exiuit. Per hoc autem quod dicit, fregit, corpus suum per infixionem clauorum terebrandum, et tormento crucis uexandum, et postea mutandum esse, ostendit. Sic enim granum per molendinum contritum cum aqua et igne panis efficitur, sic etiam corpus eius multa afflictione penarum, et passione crucis contritum et per resurrectionem ad immortalitatem roboratum, panis uite fidelibus factum est. Quia uero non  de carnali patre in terra, sed de Spiritu sancto in uirgine conceptum est, non potuit aut debuit corpus idem in cineres redigi uel spargi, per quod anima et corpus cuiusque homini ad saluationem reficiuntur, sicut etiam panis cor hominis confirmat . Maria autem terra erat, in qua sancta diuinitas granum seuit, scilicet filium suum, de cuius corpore omnis fidelis uiuere debet, quemadmodum etiam de pane, qui ex granis fit homines uiuunt, id est in cena sua. Corpus tamen dedit eis impassibile diuina potentia sua in saluationem, eo quod gaudia eterne saluationis, passione omnium dolorum careant, et hoc ei possibile fuit; quia in aliena natura homo est; et ideo eumdem panem in  diuinitate sua benedixit. Item per hoc quod panem fregit, eis innotescit, se desiderare idem corpus suum pro redemptione humani generis passibile in mortem tradi, nec ab alio  sibi mortem inferri posse. Et accipiens calicem, gratias egit , qui per effusionem sanguinis sui hominem de liuore peccatorum redempturus erat. Et dedit illis sanguinem noui testamenti, scilicet saluationem perficiendo, que utique in ueteri testamento inueniri non potuit. Quod autem dixit, non se de genimine uitis huius bibiturum, donec illud nouum biberet in regno Patris sui, hoc ita intelligendum est, ac si diceret: Donec eas et alias animas sanctas in regnum Patris sui in gaudio susciperet per effusionem sanguinis sui. Dominus iehsu  ante passionem suam corpus passibile in cena discipulis suis dedit, ut eis esset cibus uite, quo et anime et corpora sanctificarentur. Per effusionem autem sanguinis sui, qui in cruce effusus est, rationalis anima a casu anime renouatur et letatur, sicut etiam uinum letificat cor hominis . Christus itaque, qui in cena diuina potentia sua impassibilis fuit, diuina etiam misericordia super hominem motus, et postea se passibilem uoluit; quia, nisi ut passibilis mori potuisset, homo liberatus non esset; et ita sine fructu redemptionis, solus Deus et homo mansisset, sicut ipse dicit: Nisi granum frumenti cadens in terra, mortuum fuerit, ipsum solum manet; si autem mortuum fuerit, multum fructum affert . Homo ergo non potentia,  sed iustitia liberari debuit, qui recto iudicio ad mortem deputatus est. Et ideo Filius Dei in mortem traditus est, ut per satisfactionem innocentis iustitia peccatori redderetur.

Quicunque ex infirmitate corporis sui uomitum patitur, et corpus Christi tota deuotione desiderat, huic presbyter idem sacramentum dare non presumat, propter honorem eiusdem corporis Christi, quod in specie panis latet. Sed corpus Domini super caput eiusdem hominis ponat, ac Deum qui animam in corpus misit, inuocet, ut corpore et sanguine animam illius sanctificare dignetur. Ponat quoque super cor ipsius, dicens: Deus omnipotens, cuius Filium Maria in fide suscepit, da, quesumus,  ut in uera fide anima et corpus huius hominis sanctificetur per corporis et sanguinis eius sanctificationem. Diuinum enim sacramentum in specie panis latet, quemadmodum anima hominis inuisibilis existit. Unde inuisibilis anima, inuisibilem sanctitatem statim in se trahit; quia spiritus hominis illum qui eum misit, mox sentit, et nunquam ab eo recedet, qui in fide eum suscipit. Ab indigno autem sanctitas illa, sicut a Iuda, aufertur. Itaque uomitum patienti, propter cautelam et reuerentiam, corpus Domini est uitandum. Fides tamen eiusdem sacramenti, firmissima habenda est, quod in specie panis solemniter sanctificatum est.

Ioannes qui speculum sanctitatis et uirginitatis est, quia propterea terrenam desponsationem repudiabat,  et quem Filius Dei, qui a Patre suo in uirginalem materiam humanitatis sue descendit, quam omni ornamento uirtutum ornauit, pre ceteris sanctis specialiter diligendo, occultorum miraculorum suorum signaculum posuit, in mystica uisione dicit: uidi ciuitatem sanctam , etc.

Quod sic intelligendum est: Celestis Ierusalem, que per summum artificem, scilicet omnipotentem Deum, ornanda erat coram ipso, quemadmodum materia omnium rerum, ante creationem mundi apparuit: et sicut hominem quem de limo formauerat, spiraculo uite suscitauit ; sic etiam sancta ciuitas Ierusalem, que uirum suum, scilicet Filium Dei, cui desponsanda erat, exspectabat  per effusionem sanguinis sui, cum omni ornamento noua effecta est. Ipsa enim, cum elementa tenebris inuoluta essent, uictorioso uexillo ad crucem, in qua Filius Dei pendebat, descendit, et dotem istam ab eo qui in uirginitate conceptus et natus est, suscepit: quod etiam ipsa spiritali genitura filios uirgo procrearet, quia per rubicundum sanguinem Filii Dei, celi illuminati sunt, et ianua paradisi, que in expulsione Ade homini clausa est, aperiebatur. Deus namque Ierusalem, que de sanctis operibus hominum edificata est, et que ut sponso uiro suo ornata apparet, ad laudem humanitatis sue fieri uoluit; sicut etiam ad laudem et honorem diuinitatis sue angelos creauit. Et audiuit uocem quasi dicentem: Ego qui per uerbum meum, quando,  fiat, dixi, super omnes creaturas intonui, dico, ut hec que tibi de celesti Ierusalem ostenduntur, ad tutelam et salutem hominum cognoscas et manifestes, qui ad similitudinem nostram factus est, uox scilicet in anima, et tabernaculum in corpore, ut etiam uox ego in tuba, que per uocem sonat. Deus enim dilecto suo Ioanni sanctam ciuitatem uiuis ex lapidibus, qui homines sunt, et etiam ex operibus eorum constructam ostendebat , in qua iehsu Christus lapis angularis consistens, utrumque parietem in templo celestis Ierusalem coniungit. Ipse quoque per indumentum humanitatis sue cum hominibus habitat, et ipsi populus suus sunt, quem dote sanguinis sui eruit, ac ipse  Deus eius est, quoniam magna potestate eum liberando, antiquum serpentem despoliauit, sicque Deus potentie, Deus misericordie et pietatis, ac plenum bonum super omnes creaturas consistit, quem nunquam ulle tenebre tangebant, sed qui super eas fortissimus iudex est. Deus namque per humanitatem suam, et etiam per ornamenta celestis Ierusalem, populo suo omnem lacrymam ignorantie et infidelitatis, in qua cecus uere fidei erat, abstergit, et in pura penitentia, confessa peccata remittendo, ei a potestate et habitatione gehennalis mortis saluat. In dulcissimo quoque et amarissimo rumore humanitatis Filii Dei qui, esurie exspectationis sue cessante, in magna saturitate gaudiorum in omnem terram exiuit, luctus Ade, et posteritatis  sue, qui introitum celestis regni non potuerunt habere, et clamor prophetarum, qui in magnis suspiriis Deum ad redemptionem populi uocabant, amplius non erunt. Dolor quoque et asperitas legis, in qua nullius peccati reatum per ueniam misericordie aliquis redimere potuit, etiam amplius non erunt, quomodo nobilis filius hominis, qui iustus et misericors est, omnia peccata hominis in uera penitentia misericorditer abluit. Sicque per plenam bonitatem humanitatis sue, omnes predicti dolores, qui in primis erant, abierunt. Hec que Ioannes in sancta reuelatione uidit et audiuit, uera sunt; quoniam Filius Dei opera sua, ut Pater suus uoluit, in magna claritate finiuit: unde etiam in magna potentia in throno suo, omnes inimicos  suos conculcando, sedet. Ipse etiam omnia noua facit; quia ut ex prima materia omnes creature per uerbum Dei  procedendo illuminate sunt; et sicut primus homo de limo formatus, spiraculo uite in carnem et sanguinem mutatus est, sic etiam homo peccator, per misericordiam Filii Dei, qui in throno suo sedet, cum penitentia peccatorum suorum renouatus, nouus efficitur. Beatus enim homo, quem Deus tabernaculum Sapientie cum sensualitate quinque sensuum fecit, usque in finem uite sue cum sanctis desideriis bonorum operum, et cum esurie iustitie, ac dulcissimarum uirtutum, quibus nunquam saturari potest, de nouitate in nouitatem per gratiam Dei semper ascendit; et sic ad gloriam incommutabilis uite, que  sine tedio, et sine fine semper manet, feliciter perueniet. Sic enim Deus usque ad nouissimum diem omnia noua facit, que autem post nouissimum diem cum potentia et possibilitate sua facere uelit, in sola ipsius scientia sunt, cum beati homines, qui in predicta nouitate uiuebant, in citharis et symphoniis, ac in sono omnium laudum, in conspectu Dei gaudium omnium gaudiorum sine fine habebunt. O serue et fili Dei, quia ipse in primo homine te formauit, stude ut per abstinentiam carnalium desideriorum in sanctis desideriis et bonis operibus in celesti Ierusalem tabernaculum tibi facias, et ut pulcherrimis fenestris per esuriem iustitie et caritatis Dei exornes; quia, ut domus per  fenestras illustratur, sic etiam per caritatem omnes uirtutes illuminantur et cognoscuntur. uide etiam ut tribulationes quas patienter sufferas, quoniam per eas queque uirtutes in te elegantiores efficiuntur; et uide ut etiam in corde tuo pulchram formam, de qua tibi dixi, caute custodias, quatenus ipsa in celesti Ierusalem luceat.

In uera uisione, quam in anima mea uigilantibus oculis semper uideo, cum modo septuaginta et trium annorum sim, a uiuente lumine ad scribendum hec uerba coacta sum: Deus uiuus fons est, qui aquas emisit, quando per uerbum Fiat, dixit: Fiant luminaria , etc. Que luminaria firmamentum, solem scilicet, lunam et stellas portant,  et que speculum eorumdem luminarium sunt, quoniam radios suos in eas mittunt. Ipse etiam splendens ignis ac eternitas ante euum est; in quo imago sua, scilicet forma hominis, semper et semper sine tempore radiauit.

Homo enim, quem ad imaginem et similitudinem suam formauit, opus suum et indumentum Deitatis sue est, qui secundum Creatorem suum operando, ad utilitatem suam, quomodocunque uoluerit, utitur creatura. De limosa namque et aquosa terra homo creatus est , que per humorem aquarum, quas ipsa obtegit, ac pondere suo aggrauat, infunditur. Aque uero cum calore solis, qui infra circulum rote sue quamdam imaginem habet, et qui per aquosum erem humidus est, totam terram perfundunt; et ita se inuicem admiscendo, omnia germina  proferunt; et aque, que speculum eiusdem solis sunt, ipsum cercent, ne terra nimio ardore suo comburat, ipseque aquas constringit, ne ille per immoderationem pluuiarum terram submergant. Deus quoque igneam rationalitatem anime, que spiraculum uite est, homini quem formauerat, immisit, per quod in carne et sanguine, uelut cibus per ignem, confortatur et solidatur. Anima etiam per corpus, et corpus per animam operatur; et anima uiriditas corporis est, et sic plenus homo existit, in quo ignis, aqua et aquosus er sunt, per que ipse humidum spiramentum attrahit et emittit. Sicut enim sol de constituto loco rote circuli sui, cum mobili uento per calorem radiorum suorum, omnes uires et uirtutes suas perficit; sic etiam  rationalis anima in corpore cum humido spiramine, quecunque uult, dictat; et ea in creatura, quam per rationalitatem cognoscit, operatur. Anima uero et corpus cum singulis uiribus et nominibus, quemadmodum caro et sanguis unum sunt, ac per tria, scilicet per corpus et animam, et rationalitatem homo perficitur et operatur. Ipsa namque anima toti corpori se infundit, et cum rationalitate in illo operando, gustum et nutrimentum ipsi ministrat: ac ita homo, omnis creatura est, quam ipse per rationalitatem scit et cognoscit, et que ex precepto Dei per omnia ei subdita est. Deus enim ignis occultus est, quem nemo mortalium inspicere ualet. Sed angeli qui ignei sunt, etiam igneam faciem semper inspiciunt, et splendor Patris, Filius eius,  de cuius indumento, quod tempus habet, prophete prophetabant; et qui semper sine tempore ante euum cum Patre fuit, ut Ioannes Euangelista testatur, dicens: In principio erat uerbum, et uerbum erat apud Deum . Sed uerbum quod in principio apud Deum erat, de Maria uirgine incarnatum, fons uiuus processit, qui omnes in se credentes aqua uite reficit, quemadmodum ipse dicit: Qui in me credit, flumina de uentre eius fluent aque uiue . Ipse etiam per inexstinguibilem ignem Deitatis, omnem ignem spurcitie exstinguit, quia ante euum in Patre genitus erat, cuius uoluntas indumentum eiusdem Filii sui eternaliter habuit. Idem quoque Filius Dei in aquis se baptizari uoluit, ubi eum paterna uox dilectum Filium suum  , qui ante euum in eternitate cum ipso erat, testatur; et qui per speciosam formam humanitatis sue, omnes inimicos suos, qui contra eum pugnare uolunt, conculcabit. In aquis enim memor erat, quomodo illas per uerbum suum creauit, super quas spiritus Domini  ferebatur , qui eas mouit et fluere fecit, ita quod omnem immunditiam mundant, et nullam putredinem in se continere poterunt. Deus namque humanitatem suam diabolum celauit, quem cum magna multitudine diabolicorum spirituum de celo deiecit , ipsorumque numerum, diabolo ignorante, cum beatis hominibus compleuit. Et sic Deus per casum Ade, ruinam diaboli  reparabit. Filius etiam hominis,  comedit et bibit, ut homini facere concessit, per quod caro et sanguis crescunt et nutriuntur, ne in officiali opere suo arescendo deficiant. Cibum uero istum serpens contaminauit, quando primi homines ipsi consentientes de paradiso expulsi sunt ; unde et per suggestionem diaboli, filios suos in peccatis concipiendo, in dolore generabant. Sed istam mortiferam conceptionem hominis, Filius Dei abstersit, cum de Spiritu sancto ex Maria uirgine sine omni peccato uirilis nature conceptus et natus est . Filius etiam Dei, corpus et sanguinem suum in pane et uino discipulis suis dedit , quia hec duo maxime ei conueniunt et comparantur; quoniam sicut granum in terra absconditum, ex nulla alia coagulatione, nisi per  calorem solis, et humorem aque, per gratiam Dei in uiriditate sua occulte nascendo surgit , et sicut botrus uini, non per putationem, sed per mysticam gratiam Dei uiret et crescit; sic etiam ipse Filius Dei sine omni coagulatione, et uiriditate peccati carnalis nature ex occulta diuinitate uerus homo processit. Ignis enim qui in altum siccum puteum absconsus est, ubi postea crassa aqua inueniebatur, cum qua sacrificia aspergebantur, que per magnum ignem, qui accensus est, consumpta sunt , Deum inexstinguibilem ignem, et uiuum fontem esse designant. Nam ipse Deus, quem idem ignis et aqua significant, in alta profunditate sua tam occultus est, quod omnem intellectum  humani ingenii excedit: unde etiam omne carnale desiderium in Maria uirgine ita consumpsit, quod filius suus absque omni incendio peccati ex ipsa humanitatem suam induit: Spiritus sanctus enim, qui uiuus fons est, suauissimo humore suo eam perfudit, sicut ros super granum descendit; ita ut per uirtutem Altissimi ab omni ardore, qui per suggestionem diaboli nascentibus hominibus fit, et ab omni dolore humane nature et geniture obumbrata sit, quemadmodum angelus ad ipsam dixit: Et uirtus Altissimi obumbrabit tibi .

Primus autem ortus immunde coagulationis, que sine Spiritu sancto exoritur, in aquis baptismi per Spiritum sanctum, uelut aurum in igne mundatur et purificatur; quoniam Spiritus sanctus super aquas  ferebatur , ac eas moueri, et fluere fecit. Ipseque etiam spiritale elementum pre ceteris sunt, et in eis etiam animalia in natura ab aliis animalibus aliena, nascuntur et pascuntur. Homo namque carismate et oleo per gratiam Dei inunctus, et igne Spiritus sancti accensus, in baptismate sanctificatur, ac denuo in confusionem antiqui serpentis, qui primum ortum suum tetigit, renascitur ; et ita per gratiam Dei ab ipso hoc modo potenter eripitur, ac in fonte baptismatis per fontem uiuum, scilicet Spiritum sanctum, ad eternam saluationem regeneratur. Eadem etiam uirtus  Altissimi, que superuenit in Mariam, ex ipsa carnem et sanguinem Filii Dei efficiens, super oblationem panis et uini, apertis uulneribus Iesu Christi, descendit, ita ut eadem oblatio panis et uini occulte in conspectu Dei et sanctorum angelorum, in carnem et sanguinem transformetur; sicut etiam granum et uinum per occultam uiriditatem, quam homo uidere non potest, crescunt. Sed quia homo post ablutionem baptismi in peccatis sepissime labitur, uulnera eiusdem Filii Dei tandiu aperta sunt, quousque rationalis homo peccauerit, quatenus ipse per penitentiam et confessionem in eisdem uulneribus mundetur et recipiatur. Sed homines, qui heretici et Sadducei dicuntur, sanctissimam humanitatem Filii Dei, et sanctitatem corporis et  sanguinis sui, que in oblationem panis et uini est, negant, ideoque diabolus, qui initium est ab illo, qui nec initium nec finem habet, et qui in principio honoris sui, unitati eterne diuinitatis contradixit, per homines istos, totam terram puluere mortis aspergit. Ipse enim mendax est , quoniam obcecationem infidelitatis, oculis hominum istorum infundit, eos ita obcecando, ut in Deum uerum nec sperare, nec credere possint; et ita uipereo more omnem sanctitatem et honorem Dei per homines istos mordet, qui eum per suggestionem suam sequuntur, et qui per omnia Deum uiuum per infidelitatem despiciunt. Deum namque uerum, qui inuisibilis est, et etiam animam, ac spiritum  hominis in recta fide non habent; quoniam omnis eorum intentio ad illa que carnalia sunt, tendit: ideoque omnia que Dei sunt, quemadmodum ille qui eos seducit, conculcant; quia uerba ueritatis contemnentes in mendacio et in falsa doctrina sua gloriantur. Perditus uero angelus, per rationalitatem suam scit, quod homo rationalis possibilitatem operandi que uult, habet: et hoc in primo homine, qui preceptum a Deo acceperat, recognouit; ac ita in eadem qua mulierem deceperat, illud quod precepit, scilicet ut crescerent et multiplicarentur, in hominibus istis destruere conatur, eis suggerendo, ne secundum preceptum legis, sed secundum hoc, quod ipsi per suggestionem diaboli sibimetipsis eligunt, uiuant  . Ipse quoque eis suggerit, ut corpus  suum per ieiunium macerando constringant, et postea omnem uoluntatem incesti desiderii eorum perficiant; et ita, ipso suadente, ab omni sanctitate legalium preceptorum omnipotentis Dei deficiunt; quoniam in omnibus preceptis que Deus per Moysen, ac per alios prophetas suos protulit; et que postea per Filium suum reuelauit, mortui sunt; ideoque per eos tota terra polluta est. Unde uos, o reges, duces et principes, ac ceteri Christiani homines, qui Dominum timetis, uerba ista audite, et populum istum ab Ecclesia, facultatibus suis priuatum, expellendo, et non occidendo, effugate, quoniam  forma Dei sunt. Igneus autem Spiritus Dei, qui uiuus fons est, per gratiam suam uobis infundat, ut hec ante diem ultionis Dei, faciatis, quatenus de omni honore et beatitudine corporis et anime non deficiatis.

Deus homini preceptum, in quo omnis lex latebat, dabat; sed homo illud preuaricatus est, et ideo per casum expulsionis iudicatus est, in duobus modis mortalis existens, corpore scilicet moriendo, et uere lucis uisione carendo. Unde etiam in mansione illa perdurare non potuit, ac predictam uisionem perdidit. Ipse enim Deum ueraciter sciuit, et quod preceptum illius custodire deberet, agnouit; sed quia seruum audiuit, et quoniam mulieri sibi subdite consensit, iustum iudicium iusti Iudicis  super eum uenit. Et iudicium istud Deus homini super illos dedit, qui magistrum in obedientia agnoscere nolunt, et qui omnia mandata legis preuaricantur; unde et corpora ipsorum morti dabantur, quoniam in luce legis mortui sunt. Sed tamen magistri, qui in uice Christi sunt, preuidere debent, si aliquam emendationem in se habeant, antequam illos morti tradant. Et cor eorumdem magistrorum in hoc purissimum esse debet, ne ullam iniuriam, aut blasphemiam ipsis ab illis illatam, in iudicio attendant, et ita morti sanguinem damnatorum cum iudicio tradant. Quod si cor eorum purum non fuerit, a presentia huius iudicii fugiant, ne uerba ipsorum proximos suos interficiant, diligentissime Euangelium Domini attendentes,  ubi dicitur: Nolite iudicare, ut non iudicemini. In quo enim iudicio iudicaueris, iudicabimini . Sed nec iudicabunt secundum quod ipsi constituunt, nec secundum placitum uoluntatis sue, sed secundum iudicium omnipotentis Dei, ita ut quicunque intolerabiliter omnibus preceptis legis aduersarius exstiterit, et qui a criminalibus peccatis se abstinere noluerit, hic secundum iudicium Dei, et non secundum uoluntatem hominis iudicetur. Quod si ille propter timorem mortis, culpam suam se emendare promiserit, semel et secundo iudicium Dei differatur: et cum sic probatus non emendauerit, secundum uerbum Filii Dei, pene iudicii reus erit. Hoc modo de omni iudicio quisque homo prouideat, ut non secundum uoluntatem hominis  fiat. Attendendum quoque est, quid Iacobus de diuite et de paupere loquatur, de diuite scilicet bene aurato et uestito . Diues enim propter magnam pecuniam suam honorari uult, recipitur, et honoratur, uidelicet propter auxilium aduersitatis, et propter timorem potentie, qua sepe homines ledit. Pauper autem propter amorem Christi suscipiendus est, et quoniam frater hominis existit. Nec isti pares habendi sunt, quia hoc sine discretione esset; quoniam qui diuitem et pauperem in una sede sedere faceret, diues hoc facere dedignaretur, et pauper inde terreretur. Pauper namque propter amorem Dei recipiendus et habendus est, quia frater hominis est, et quamuis Deus diuitem  permittat diuitias habere, et eas pauperi subtrahat, formam pauperis, que sua imago est, tamen diligit. Diues enim per superbiam diuitiarum suarum hominibus, quibus nocere potest, imperat, et eos tractat sicut non sint homines in forma sua: et hoc modo bonum nomen hominis, scilicet quod ipse imago et similitudo Dei est, blasphematur.

Deus itaque precepit: Diliges proximum tuum sicut teipsum , formam tuam scilicet in ipso attendendo, eique omnibus condolendo, et omnia que male egerit, moleste ferendo, quia forma tua in malis eius per ipsum blasphematur. Cumque homo hec fecerit, bonum opus secundum Filium Dei operatur, qui carnem induit ut  homini condolere possit. Sed qui spernit pauperem, non solum in illum, sed etiam in omnipotentem Deum peccat, qui formam hominis apprehendit, per quam legem dedit, et ex qua redarguetur, quoniam transgressiones legis sunt. Quicunque autem totam legem seruauerit, offendat autem in uno, factus est omnium reus ; quoniam quicunque cetera legis mandata tenuerit, et uno mandato in lege caruerit, illud propter odium non diligendo, sed uelut picturam pictoris illud habendo, hic alia precepta perfecte non implet. Sic etiam fit, cum homo debilitatur in uno membro siue per natiuitatem, siue per aliquod infortunium, cetera membra sua ei condolebunt, nec in illo debilitato perfectum solatium aut auxilium habebunt. Cibus quoque non  bene coctus et insulsus, homini nec uim, nec gustum confert; sed uix homo per illum uiuit. Sic etiam qui igneam caritatem non habet, omnia mandata legis non recte coquit; sed ea ut debile membrum suum habet: et qui de sapientia opera sua non colligit nec discit, sed illa a seipso connectit et operatur, hic comparatur homini, qui imaginem secundum formam hominis ex ligno facit, que uiuere non potest; sicut etiam ipse, et opera sua mortua sunt, et etiam uelut mutus est, qui uoce rationalitatis caret; unde et sicut reus in omnibus mandatis Dei existit, et de ipsis in iudicio Domino respondebit, quoniam ea secundum uoluntatem suam operatus est. Preuaricatio itaque mandatorum legis, in ethnicis, et in infidelibus, et in eorum sequacibus est,  quia fide carent. Qui autem per baptismum et fidem fideles existunt, et quantum potuerunt, in mandatis Dei operantur, atque toto corde gemunt, et ad Deum anhelant, auxilium illius postulando, et penitentiam de illis que preuaricantur faciendo; quoniam alii ab infantia, alii a iuuentute, alii in senectute Deum querunt, et ab ipso omnia postulant, hi licet peccauerint, tamen per iudicium non abiiciuntur. Nam in omnibus istis, o Ierusalem, multitudo sanctorum, iustorum et electorum, penitentium et publicanorum ad te ueniet .

Diuina claritas, claritatis, que inter opus tuum clarescit, tu radix illa es, que plurimos ramos emisisti, et sol es cum innumerabilibus spheris, scilicet  sanctis et electis tuis, quorum numerum nemo capere potest. Tu enim in principio radicem unam plasmasti, quam spiraculo uite uigilare fecisti , et ad Ieremiam dixisti: Quid uides, Ieremia? Qui tibi respondit: uirgam uigilantem ego uideo .

Quedam radix cum ramis suis processit, et noxiali pomo obnubilata est, quod nox super eam euomuit; unde et ipsa in tenebris ramos suos multiplicans, iustitiam celi conculcare uoluit. Sed tu, clara diuinitas, in aquas claruisti, et eas quasi in utrem congregasti , in quibus omnes homines, excepto Ne et ramis eius, submersi sunt . Istum uero, scilicet Ne, ad operandum miracula tua imbuisti: et ideo opus suum quasi in scientia  infantis cum gaudio operatus est; quia nondum sciuit nec sapuit, que ei locuta es. Aereum quoque fumum ei obiecisti, qui uenas et medullas hominis concutit, ut humanis sensibus non impeditus, edificium quod eum docuisti, uelut in letitia infantis edificaretur. Sic etiam facis in hominibus, in quibus miracula tua operaturus es, cum per tuam inspirationem aliena humanis sensibus loquuntur. Postquam autem Ne in altitudine, in quam leuaueras, edificium suum fecerat, primum edificium Abel, quod in effusione sui transierat, de ipso excitasti, eumque ita inspirasti, ut altare edificaret, super quod tibi altissimo Deo sacrificium obtulit.

Clara diuinitas, que innumerabiles spheras uite  habuisti, primum hominem plasmasti de limo terre, et illum in loco paradisi constituisti , ut in angelica laude societatem haberet. Serpens autem in dolo oculum suum mouit, et illum fallacibus uerbis decepit, te apud eum accusans, qui etiam primum se tibi opposuit. Quod diabolus fecit, quatenus homo de paradiso expelleretur, et ne in locum, de quo ipse expulsus est rediret, quem nouum opus creatum, preterquam se cognouit. Clara et ignea diuinitas, in igneis spheris, quas in te habuisti, per sanctam imaginem humanitatis tue caput serpentis contriuisti, ut se, priusquam opus tuum perfecisses, nunquam erigeret. Ipse enim ignem, qui tu es, nequaquam tangebat. Sed in quadam luce claritatis, in qua mendax factus fuit, et ideo humanitas  tua ei absconsa est, et ideo etiam angeli, qui ignem tuum tangunt, ab eo recesserunt. Postea uero opus tuum, scilicet hominem, cum igne et claritate fecisti, ita ut illi perdito nunquam ex toto similis efficeretur, que in tanto numero ad imaginem tuam colliges, ut nec angeli, nec anime eum dinumerare possint. Quidam enim hominum ignei sunt, et ad ignem se conuertunt, et quidam in luce claritatis sunt, et de luce ruunt; et iterum postea ad ignem resurgunt, ac columne celi efficiuntur. Tu, clara diuinitas, ignis et claritas es, quibus etiam fictile uas fecisti, de quo indumentum tuum induisti; et sic in tribus uiribus existens, opus tuum etiam in tribus uiribus constituisti. In claritate Adam constituisti,  et in igne Ne conseruasti, ut de ipso nouus mundus cum igne sanctitatis procederet, qua ingluuies serpentis clausa, et uis eius ita combusta et superata est, ut illi qui per ignem et aquam regenerantur, in uera fide persistentes, nullo modo perdantur. Tu enim in igne tuo aquam exsiccasti, ne in utrem Ne flueret, in quo presignasti mortem perditionis hominum finiendam, sicut etiam homines in aqua morte finiti sunt. O sanctitas aque, in qua Filius tuus mortem contriuit, quem uirgo de tuo igne concepit, qui in ea omnem liuorem aquosi peccati exsiccauit, ut ex illo non lederetur, quemadmodum etiam Ne non ledebatur. In his enim signis preuidisti quod in Maria perfecisti, que caput serpentis contriuit , per quem prima mulier  decepta est. Ne, qui salutiferum signum es, quia Deus occulte te docuit, qualiter per aquam saluari posses , et cordi tuo inspirauit, ut ad sacrificandum ei, mensam edificares, tu uelut aurora existis; que scintilla solis es. Deus in te presignauit nouam et ueterem sanctitatem prophetarum, et sapientium, et obseruationem integritatis, que non in latere uiri, sed in forma mulieris plantata est, que in potestate uiri non fuit; sicut etiam potestas aque tibi nocere non potuit. Deus etiam nouum mundum ex te procedere fecit, et rigatam terram per aquas tibi dedit, in qua uineas plantasti, uim uini tamen ignorans, per quod sensus hominis denudantur. Sicut enim filius, qui nuditatem tuam, te ut patrem honorans, texit, gloriose libertatem suam  detinuit, alio in seruum illius redacto; sic bone scientie mala scientia seruitus constat. Tu etiam tam tortuosus in peccatis, ut filii tui, non fuisti, sicut etiam filii Ade criminosiores ipso fuerunt. In benedictionibus enim libertatis, sancti et electi sunt, et etiam illi qui per penitentiam de seruitio peccatorum in libertatem redierunt. Illis quoque omnibus datur tuba canere, cuius sonus ante thronum Dei sonet . Angeli quoque uocibus suis Deo laudes symphonizant, de operibus bonorum hominum adhuc in corpore uiuentium, que semper multiplicantur, et ante Deum ascendunt super aureum altare, quod in conspectu eius est, et de ipsis semper nouum canticum Deo concinunt. Aureum enim altare, opera sanctorum intelligenda sunt,  que ipsi, in corpore manentes, operati sunt, et que in conspectu Dei, quasi aureum altare fulminant, et quibus Agnum, scilicet Filium Dei imitati sunt.

Ipsi quoque sancti opera sua, et etiam opera ipsorum beatorum, qui feliciter operantur, dinumerant cum canente tuba, cuius sonus est ut uox aquarum multarum , que dulcissimo sono circumientis firmamenti intermista esset, et hac uoce laudis auxilium illi a Deo querunt, que sanctis operibus, que sursum super altare ante Deum ascendunt, opera et merita ipsorum tangunt. Sic namque Deum pro ipsis orant, quatenus ipsi a bonis operibus, Leuiathan deceptione, non impediantur,  que exemplis eorum cum elementis operabuntur, quod canens tuba eorum significat, quia. Deus ab eis, sicut ab angelis, quos claritate sua perfudit, laudatur et glorificatur. uox enim sanctorum, qua Deum de suis et de aliorum bonorum hominum operibus laudant, quasi canens tuba est: unde et ipsi canticum nouum ante thronum et Agnum cantant , et terra, scilicet terreni populi in uoces eorum resultant, in meritis eorum Deum laudantes, et dicentes: Gloria tibi, Domine. O sancta Diuinitas, tu in celo ab occultis angelis glorificaris, qui de tua claritate scintille existunt, et de homine  laudaris in terra. Quod Ioannes euangelista claritate Dei inclaruit, et in flamma Spiritus  sancti exarsit; et ideo in corpore suo celestis fuit, ut homo ante ruinam exstitit, unde pondus et grauedo corporis sui in terra remansit, ipso in celestia subleuato, quasi in ictu oculi, sicut post nouissimum diem omnis corporalis grauedo comburetur, sanctis animabus ad celestia uolantibus. Ioannes Baptista fortitudine Diuinitatis perfusus in carne sua , omnino a spuma serpentis mortuus fuit; et ideo amaris uerbis peccantes corripuit. Istum Deus ante humanitatem suam premisit, antequam plenitudo temporis ueniret, in quo Deus homo factus est . Nunc autem inuoco et adoro te, ut me pusillanimem, que uerba ista uidi et audiui, quod tu solus scis, in canticis beatarum animarum conseruare uelis, et omnes qui  propter puram fidem nominis tui studiose mecum laborant, in sinum gratie ita collige, ut a te nunquam peregrinemur. Tu enim solus ignorantiam meam scis, que doctrina Scripturarum stellata non sum, que miracula tua narrant, ut etiam in stellis tempora discernuntur. Unde rogo te, ut ab omni nigredine malignorum spirituum me liberes, et ab omni dubio ignorantie mee in corpore et anima conserues. Iterum rogo, te, mitis Pater, ut mecum laborantes, igne caritatis tue ames, et in libro uite, qui scientia tua est, scribas, ut a te nunquam separentur. O Ne qui principium es sanctitatis et ramorum, qui a te processerunt, rogamus te, ne nostri in canticis laudum tuarum obliuiscaris propter  negligentias nostras, sed propter amorem illius, qui te in miraculis suis elegit, in laudibus et orationibus tuis ante Deum nostri memor esse digneris semper. Amen. Sancta Diuinitas, que absque omni diuisione integra existis, tu per uerbum tuum in omni creatura puro nomine generas. Forme, que per uerbum tuum formate sunt in genere suo, a uita non euanuerunt. Quedam creatura ex uiriditate, quedam carnibus induta ex sensibili natura sua, quedam ex uentoso flatu suo, quedam ex ere fluentis aque uiuit. Tu enim integram et indiuisam obedientiam indumenti uerbi tui, in Abraham presignando scripsisti, et eam puram et integram propter liberationem eorum qui penitentiam  agunt, custodisti.  Tu precepisti Abrahe, ut in carne sua se uulneraret, que de deceptione, de sanctitate castitatis in incesta desideria mutata est, que tu per aquam et baptismum abluisti, in occultis mysteriis, quibus etiam ipse nescienter deceptus est. Abraham ad preceptum meum, carnem suam uulnerante, et diabolum confudit, qui mysterium illud non cognouit, et in ea parte hominis confusus est, qua etiam hominem decepit. Tu etiam precepisti, ut dilectum suum filium tibi sacrificaret , in quo presignasti tuum Filium pro populo sacrificandum. Sed uibrantem gladium super ipso ligato extensum, angelus tuus prohibuit, et arietem ex aliis ouibus non procreatum, sed ostensionem tui miraculi illi ostendisti. Homo enim, quem tu plasmasti, per diabolum  deceptus est. Unde omnis humana natura ita contaminata est, quod omnis homo totus in peccatis carnalis desiderii concipitur. Natura etiam hominis ita distorta et tortuosa facta est, ut nullus socium suum liberare posset de captiuitate diaboli; unde in teipso ordinasti tunicam Filii tui extentam de simplici terra, que de nullo germinauerat, cuius sanguinis calorem calor Spiritus sancti accenderat, que sicut ouum a carne nata est, quod per gallinam fotum, pullum emittit; sic ipsa uirgo calore Spiritus sancti fota, filium genuit: et sicut pullus absque calore galline ex ouo nunquam procederet, sic uirgo absque calore Spiritus sancti nunquam Filium procrearet.

Mysterium istud totum in ariete prefiguratum  fuit, qui in spinis pendebat, ut Dominus ad Adam dixit: Cum operatus fueris terram, spinas et tribulos germinabit tibi . In laboribus operis sui malitiosa uindicta ei ostensa est, quia contempsit preceptum Dei, quod incepit, et non perfecit, et non gloriam suam contriuit: et ideo lucida uestis, que absque omni obnubilatione fuit, ab eo ablata et scissa est, ut etiam spine et tribuli hominem scindunt. Filius, qui absque omni uirili sanguine natus est, in claritate Dei calore Spiritus sancti, ille solus in lignum suspensus est pro crimine Ade; quia nullum similem habuit, animas liberauit, infernum despoliando: et quis est iste qui hoc fecit? Deus scilicet, qui absque omni inceptione, defectu et mutatione,  dies illa est, cuius claritas nunquam aliqua luce illustrata est. Sed ipse lux omnis facture et creature sue est, de quo Dauid dicit: Quis est iste rex glorie? Dominus fortis et potens, Dominus potens in prelio . Hoc est, Deus inexstinguibile lumen est, quod nunquam inueterascet, nec euanescet, nec in tedium ducetur, et ipse est Rex glorie, cuius gloria absque omni noxiali obscuritate persistit, et non deficit, sicut tempora hominis deficiunt, que incipiunt et arescunt, et semper mutantur. Sed ipsa in uiriditate sua stabilis et immutabilis permanebit, sicut lignum quod plantatum est secus decursus aquarum . Gloriam enim, que ipse Deus est, nec angelus, nec homo ullo numero finire nec dinumerare ualet. Quoniam ipse integra  plenitudo est: et ideo angeli nunquam saturabuntur cum intueri; quoniam semper ignota et noua in eo uident cum gloriosa iucunditate. Ipse uero fortis et potens; quoniam omnes creaturas in fortitudine sua potenter perduxit, et unamquamque in genere suo mobilem constituit; et ita absque cecitate omnia creata sunt et absque defectu. Dominus potens in prelio, qui contra draconem pugnauit, et eum in celo superauit, ac in inferno ad penas malitie sue prostrauit, et portas inferni confregit, et animas illorum qui eum agnouerant, secum duxit, nec istud alius facere posset, nisi potens sit. O pura, uera et ignea Diuinitas, in tua potenti ui plantasti primum immortalem et immutabilem terram, in qua primi homines se contaminabant, contra preceptum et  uoluntatem tuam delinquentes, quos de eadem lucida regione expellebas forti potentia tua. Ruinam tamen istorum reedificauit, post effusionem aquarum nubium per nouam progeniem que ex Ne processit, postquam serpentino generi ostendebas quid in forti potentia tua facere posses contra furorem draconis, qui in estimatione sua omne humanum genus deglutire deberet, quod diabolus tamen non cognouit; quia tibi nunquam seruire incepit. In omnibus que cum diluuio faciebas, quando homines demersisti, ruinam errantis turbe ostendebas. Tu enim, sancta Diuinitas in Ne nouam sobolem plantasti, sicut etiam terra in alium modum euersa, nouum succum uini protulit. Abraham prima radix  fuit, que in ramis generis sui floruit, sicut uirga Aaron de radice abscissa fronduit , in qua presignasti Nati tui Incarnationem, qui in pudica aluo uirginis, de ui tua, sancta Diuinitas, absque omni carnali conceptione floruit. O pura Diuinitas, tu attendisti malitiosum auditum prime mulieris per serpentem decepte, et nobilissimam uirgam Mariam, de ui tua florere fecisti, que nuntium archangeli cum auditu uere humilitatis suscepit, et in uera fide tibi obediuit . Hanc tu super sidera in celum unicam matrem tuam aliene nature leuasti, quo non uenerat Eua: que nobis perdidit Eua, ea per matrem saluationis cum omnibus ornamentis paradisi, nobis reddita et reseruata sunt. Nunc, o laudabilis Diuinitas, laus tibi sit, quoniam  omnia malitiosa hominis reparabas, et in scientia tua scripsisti qualiter inimicum tuum superares. Ad pronuntiandam hanc Scripturam uiros elegisti, de quibus isti precipui fuerunt, in quibus ostendisti omnia malitiosa casus Ade, per Filium tuum reparanda in melius, sicut post diluuium terra et homines quadam nouitate in melius reparata sunt, et in Abraham inobedientia per obedientiam deleta est. Abraham fuit radix incipientis sanctitatis, qui per obedientiam preceptum Dei seruauit, et omnipotenti Deo hostiam bone uoluntatis obtulit, unde et merito pater multarum gentium dicitur ; quia his, scilicet obedientia, obseruatione preceptorum Dei, te, sancta Diuinitas, tetigit et signauit. Unde etiam nobilis Maria de stirpe ipsius  processit, que nobile germen Filium Dei genuit, quod totum mundum illuminauit, per quod etiam caput serpentis contriuit. O mitis sapientia, cuius ordinatio in omnibus creaturis tuis iusta et uera est, salua hominem illum, qui istam Scripturam uidit et audiuit, et fac eam principem redemptionis Filii tui, ut a numero istorum nunquam separetur, qui in regno tuo gaudent. Libera me ab omni fallacia malignorum spirituum, qui me cum omni humano genere odio habent, ne me, ipsis consentiendo, contaminem: hoc mihi concedere uelis per sanctam Mariam, maris stellam, et per Filium tuum. Amen.

Diuina Deitas, que, cum aliis potentie tue super pennas uentorum uolas , quorum eleuatio  et uolatus per uim tuam existit, per fortitudinem tuam rationalitas in angelis et hominibus, qui opus tuum sunt, uolat; et tu sapientia es, que istorum rationabilitati scientiam dat, ut qualia opera eorum sint, agnoscant; et ea, uelut sapiens uir, domum suam supra petram, scilicet Christum, edificent. Rationalitas hominis, cum sapientia terram profunde fodit, quatenus supra petram domum suam edificet . Unde qui cum sapientia ad celestem amorem eterni Dei uolat, uiam uanam in peccatis uiuendo despicit. Tediosus autem et stultus homo, quem tedet terram in altum fodere, et domum suam supra petram fundare, hic desideria carnis sue colit et deridebitur. Tu, pura Diuinitas,  Moysen de aquis sumptum seruasti, quem filia Pharaonis tanquam filium suum nutriuit, ne morte suffocaretur . Aqua Spiritui sancto adest, quoniam per eam omnis fornicatio et forma exinanitur, cui humiditas adest, quia omnia temperantur, ut etiam ignis magisterio suo omnia temperat. Sapientia rationalitati adiuncta est, et corpus eiusdem rationalitatis indumentum existit. O sancta Diuinitas, his tribus uiribus omne opus tuum perfecisti, in illa unitate in qua nulla diuisio est, nec ullum eorum aliud iniuste excellit. Sed tu es omne in omnibus . In possibilitate potentie tue creaturam tuam multiplicasti, que in una forma multos sensus habet. Tu etiam preuidisti in uisione antiquorum sanctorum, et in sanctis noui testamenti  incarnationem tuam, cui ipsi adsunt, sicut fecisti per nubem in Ne, et per arietem in Abraham, et in Moyse, quem de aquis sumpsisti, in quo legale fundamentum tuum scripsisti, et occulta mysteria et miracula que hominibus ignota sunt, in mirabilibus tuis fecisti. Tu enim per clauem nubium aquas effudisti, et per circumcisionem baptismum Abrahe ostendisti, cuius uinctionem per Moysen sanctificasti, quem filia Pharaonis de aquis sumptum seruauit. Filia Pharaonis. Ecclesiam significat, que ex gentilibus idola colentibus ad Deum per ablutionem baptismi, et unctionem Spiritus sancti  ad Deum conuersa est. Futura miracula in Moyse preuidisti, qui per igneam columnam in nocte Isreliticum populum  duxit, et mare Rubrum diuisit , per cuius significationem diabolus cum omnibus sequacibus suis submersus est. uirga uero qua aquas diuisas confluere fecit, legalem correctionem, qua plenum numerum primum constituit, supplebit per Filium suum. Ecclesia namque per incendium uitiorum multas persecutiones patitur, sicut etiam Isrel in eremo multas perturbationes, contra Deum murmurans, pertulit. Moysi, qui rubum non ardentem ardere uidit , Isreliticum populum saluandum nuntiasti, qui ignis signauit uirginem per Spiritum sanctum absque omni commistione uiri Filium tuum genituram, per quem populum Isreliticum in aquis sanctificasti, quem in Abraham plantasti. Tu etiam Moysi diligentissimo amico  tuo dorsum tuum ostendisti, faciem tuam uidere desideranti , per quod ostenditur, a uiuente homine eternitatem tuam in hac terra uideri non posse, nisi quantum in fide cognescitur. Ipse enim secreta miracula tua amplius humano sensu suscepit, quam ceteri homines, unde etiam exterritus et excussus est, et homines latet quid de corpore ipsius feceris. O sancta Diuinitas, laus tibi in omnibus operibus, que in his tribus columnis operatus es, et de omnibus miraculis que ad nouissimum hominem operaberis, quia per Spiritum sanctum in bis tribus uiris omnes ceteri prophete pennati sunt, et cum ipsis uolant. Nunc obserua magnos et paruos, qui de Spiritu tuo scripserunt, et me pusillam que de spiramine Spiritus tui, cum  ista scriptura laboraui. Iosue uolantes pennas Moysis fecit, quia ab ipso pennatus fuit. Abraham etiam post Ne Spiritu sancto inspiratus, nouam legem , scilicet circumcisionem, protulit, et omnis philosophia prophetarum ab ipso solo exorta est et generata. Deus etiam cum celum et terram creauit, celum cum celestibus signis ornauit, et terram cum herbis et bestiis, et tandem hominem creauit , insignitum omni creatura, et intelligibilem omni scientia.

Omnia miracula que ante Iesum fuerunt, scilicet per signum circumcisionis, et omnis prophetia prophetarum, in ipso omnia completa sunt et constiterunt, quia in aliena natura nouus homo in mundum  uenit. Deus enim misit eum in terram inaratam, et in terram aratro non euersam, in qua ipse nobilissimus flos creuit, et dulcissimum odorem prebuit uniuerso mundo, sicut et nobiles flores in inarata terra crescunt. In floriditate namque sua nouus mundus processit in similitudine, sicut Deus Ade dixit: Crescite et multiplicamini, et replete terram . Sed quia germen illud periit per deceptionem antiqui serpentis, ita quod in primo ortu non processit, postea Filius Dei mortem primi hominis suffocauit, et magnos botros in noua uinea plantauit, qui optimum uinum dederunt, ex quo omnes cum magno gaudio inebriati sunt. uinea uero ista fidem, que ex uerbo, scilicet Filio Dei, emanauit, designat, cuius processionem totus mundus  enarrare non posset. Botrorum autem optimum uinum suam dulcissimam doctrinam significat, qua homines in parabolis docebat; quia diuina mysteria, generi per consilium serpentis obnubilato, uidenda non sunt, nisi ut facies hominis in speculo, in quo tamen non est, resplendet. Quomodo enim posset uita a mortali homine uideri? Ipse enim obscura uerba hominibus locutus est, scilicet parabolas, quia in peccatis concepti uerba uite aliter capere non possent. Filius enim Dei, qui diuina uita est, in mundum uenit, qui tabernaculum est hominis, noxiali pomo decepti, quatenus eum ad uitam reuocaret uerbis doctrine sue, quem in humana specie, que deitatem suam texerat, uidebat. Fons uirus, cuius diuinitatem nullus intueri potest, Deus  omnipotens est, qui in prescientia sua predestinauerat incarnandum Filium suum ex homine, quem ad imaginem et similitudinem suam creauerat, quatenus per ipsius sanctam humanitatem, homo perditus, liberaretur, ab eterna morte, qui nullo modo aliter liberari potuit. Filius namque Dei, unica uita absque principio et fine existens, mortalem hominem ad uitam suscitauit, a morte eterna resuscitauit, quem in duabus naturis creauit de materia terre, unde peccata sentit; et ex anima, per quam Deum omnipotentem et inuisibilem intelligit, qui altissimus mons est, ad quem nulla creatura ascendere ualet: unde decebat eum, a quo omnis creatura descendit et mouetur, ut per Filium suum, Deum scilicet et hominem, liberaret, quatenus  uacuus angelicus chorus per eum suppleretur. Deus enim celum et terram constituit, quemadmodum Moyses inspiratus Spiritu sancto, scripsit, quem in fictili uase, scilicet homine, designauit, quem diabolus ad plenum, ut in miraculis Dei constitutus est, non cognouit, sicut etiam diuinitas in humanitate latens et occultata est; quia, si perfecte eum cognouisset, nunquam ad decipiendum eum aggressus fuisset. Diabolus uero etiam ante ruinam suam eum nunquam uidit, quoniam a caritate cecus fuit, que in omnibus rebus uelut anima et oculus existit, Iesum Christum sine peccato esse sensit, et in eo opera, quibus homo ad uitam resurgit: ideo recolens primum hominem a se deceptum,  eum etiam tentatum, decipere uolens, et ut memoria ipsius deleretur, omni modo quamuis incassum, laborat. Sed cum superatum se uidisset, omnino perterritus erubescebat, et in malitia sua confidit, ut per Antichristum, Deum in opere suo confundere debeat, quia ex forti uena prime deceptionis, sue confidit in terreno homine perficere, quod in inexstinguibili lumine non ualuit, quod Iob, qui in dolore suo perfusus est, in prophetia sua intellexit, quando: Diabolus fiduciam habet, quod Iordanis in os suum fluat . Ipse enim maxime odit ignem et aquam, quoniam omnes creature per ipsa firmate et animate sunt. Ignis uero in quo secundum impietatem suam ardet, omni lumine caret, ipse etiam omnis uiriditatis expers est, et ideo  cum luce et humiditate partem non habet. Nobilissimus flos uirge Aaron, per ignem florem, et in aqua mortem suffocauit, de quo floriditas sanctitatis et celestium uirtutum exorta est, quoniam ipse nobile germen ab alto monte descendit, unde etiam nouum genus plantauit. Prophetica namque uerba, que in umbra fame sonuerunt, tunc formata apparuerunt, quando Filius Dei de alto monte, scilicet de corde Patris sui, descendit ad induendam humanitatem, qui omnem uocauit creaturam, et eam in cauernam nature sue constituit, quoniam ipsum decebat ut noua sanctitate celestium uirtutum homines indueret, noua humanitate indutus. Illi enim, secundum Ioannem, non ex sanguinibus, neque ex uoluntate carnis, neque ex uoluntate uiri, sed ex  Deo nati sunt ; quia, sicut Maria uirgo contra naturam Deum et hominem genuit, ita isti contra naturam carnalis concupiscentie, ipsum imitando, in nouam sanctitatem nati sunt, quam ex ipso suxerunt. Filius namque Dei, sicut bonus et sapiens hortulanus, bonas et ad cuiusque utilitatem perfectas colligit herbas, bonos et perfectos homines, qui quasi bona herba in bona terra fuerunt, quoniam eum audierunt, et sermones ipsius audientes, preceptis ipsius libenter obtemperabant in fide et caritate. Ipse quoque duodecim apostolos elegit , ad numerum duodecim prophetarum, qui umbra fuerunt Christi, sicut umbra corpus ostendit.



EPISTOLA XLuIII.





PHILIPPI DECANI ET CLERICORUM COLONIENSIUM AD HILDEGARDEM. Eius preces flagitant. Rogant ut que uiua uoce illis prius dixerat, litteris commendet et ipsis transmittat.


PHILIPPUS decanus, licet indignissimus, maioris ecclesie, totusque clerus Colonien., HILDEGARDI de S. Roberto in * Pinguia uenerande sectatrici Patris illius, quam elegit Maria , et nunc per munditiam cordis, et in futuro facie ad faciem Deum intueri.

Quia maternam pietatem uestram diligimus, uobis notum facimus, quia postquam a nobis recessistis, cum per diuinam iussionem ad nos uenissetis, ubi uerba uite, prout Deus uobis  inspirauit, nobis aperuistis, in maximam admirationem ducti sumus pro eo quod Deus in tam fragili uase, in tam fragili sexu hominis, tanta mira secretorum suorum operatur. Sed Spiritus ubi uult spirat . Nam ex multis rerum indiciis manifestum fit, quod in precordiis uestris placitam sibi sedem elegerit: merito et nos in admirationibus nostris ad uos quasi ad uiuum Dei templum, preces oblaturi, accedimus, et de corde uestro, sicuti reuera de Dei oraculo, ueritatis responsa flagitamus. Beatitudinem enim uestram quam intime exoramus, ut desideria nostra, quoniam ad curam animarum respiciunt, intentius Deo commendetis: et si quid adherens Deo, animus uester in uera uisione, ut assolet, de nobis peruiderit, litteris nobis intimare  curetis. Rogamus etiam, ut ea que uiua uoce nobis prius dixistis, litteris quoque commendetis, et nobis transmittatis; quia, dum carnalibus concupiscentiis dediti sumus, spiritalia que nec uidemus, nec audimus, facile per negligentiam obliuioni tradimus. ualeat dilectio uestra, et ille uobiscum sit quem toto corde diligitis.



RESPONSUM HILDEGARDIS. Grauissimis uerbis et Dei nomine negligentiam clericorum in cura animarum aliaque uitia reprehendit; monita dat plurima multasque etiam predictiones miscet.

Qui erat, et qui est, et qui uenturus est , pastoribus Ecclesie dicit: Qui erat, creaturam facturus erat, ita quod testimonium testimoniorum  in semetipso habuit, omnia opera sua faciendo sicut uoluit. Qui enim omnem creaturam fecit, et testimonium testimoniorum in omnibus operibus suis ostendebat, ita quod quodque formarum apparuit. Qui uenturus est, omnia purgabit, et ea denuo in alia uicissitudine, iterabit, et omnes rugas temporum et temporum absterget, et omnia simul noua esse faciet, et post purgationem ignota ostendet. De ipso uentus flauit, sic dicens: Firmamentum cum omnibus ornamentis suis posui, nulla ui carens. Oculos enim quasi ad uidendum, aures ad audiendum, nares ad odorandum, os ad gustandum habet. Nam sol, quasi lumen oculorum eius est; uentus autem auditus aurium eius; er, odoramentum eius; ros, gustus eius, uiriditatem sudando, ut  oris spiramen. Luna quoque tempora temporum dat, et sic scientiam hominibus ostendit. Stelle autem, uelut rationales sint, sic sunt, quia circulum habent; sic etiam rationalitas multa comprehendit. Quatuor etiam angulos orbis, igne, nube et aqua firmaui, et sic omnes terminos terre, quasi uenas coniunxi. Lapides de igne et aqua sicut ossa fudi, et terram de humiditate et uiriditate quasi medullam constitui. Abyssos uelut qui corpus sustinent, in fixura extendi circa quas sudantes aque sunt ad firmamentum eorum. Sic omnia sunt constituta, ne deficiant. Si nubes ignem et aquam non haberent, uelut cinis essent. Sed si cetera luminaria lumen de igne solis non haberent, per aquas non fulminarent,  sed ceca essent. Hec sunt etiam instrumenta edificationis hominis, que tangendo, osculando et amplectendo comprehendit, cum ei ministrant, tangendo scilicet quia nobilem potestatem cum eis exercet. Sed et homo nullam licentiam possibilitatis haberet, si ista cum eo non essent. Sic ista cum homine, et homo cum illis. O filioli, qui greges meos pascitis, de instanti instructione Dominice uocis, quare non erubescitis, cum cetere creature precepta, que de magistro suo habent, non deserunt, sed perficiunt? uos constitui sicut solem et cetera luminaria, ut luceretis hominibus per ignem doctrine in bono rumore fulgurantes, et ardentia corda parantes. Hoc in prima etate mundi feci Abel enim elegi, Ne dilexi, Abrahe me ostendi  , Mosen ad institutionem legis imbui, prophetas etiam amantissimos amicos meos constitui . Unde etiam Abel sacerdotium prefigurabat, Ne principale magisterium, Abraham renouationem sobolis, Moyses regale nuntium, et prophete plurima magisteria. Sed et Abel, ut luna, splendorem suum effudit, quia tempus obedientie in munere suo ostendit, et Ne uelut sol, quoniam edificium obedientie perfecit; ac Abraham, ut fortes planete, cum circumcisionem attulit: et Moyses, ut cetere stelle, cum per obedientiam legem collegit; et prophete, ut quatuor anguli, qui terminos terre sustinent, in fortitudine perstiterunt, cum orbem terre propter instantem iniquitatem corripuerunt, per quod etiam Deum  ostenderunt. Lingue autem uestre mute sunt in clamante uoce canentis tube Domini, sanctam rationalitatem non amantes, que sicut stelle circulum circuitionis habent. Tuba Domini, iustitia Dei est, quam magno studio ruminare deberetis, eam quoque in officiali lege et obedientia cum sancta discretione per conuenientia tempora iterando populis, et non in nimietate eam illis incutiendo. Sed hoc propter pertinaciam proprie uoluntatis uestre non facitis. Unde firmamento iustitie Dei, luminaria in linguis uestris desunt, uelut cum stelle non lucent. uos enim nox spirans tenebras estis, et quasi populus non laborans, nec propter tedium in luce ambulans; sed uelut nudus coluber in cauerna se abscondit, sic uos feditatem in uilitate pecorum intratis.  He, he, uos esse deberetis, ut dictum est: Mons Sion in quo habitasti in eo . Nam benedicti et signati in celestibus personis habitaculum esse debuistis, myrrham et thus redolens, in quo etiam Deus habitaret. Sed hoc non estis, sed ueloces estis ad laciuiam puerilis etatis, illorum scilicet, qui de salute sua loqui nesciunt. Sed et quidquid caro uestra postulat facitis: quapropter de uobis dicitur: Leua manus tuas in superbias eorum in finem, quanta malignatus est inimicus in sancto?  Nam potestas Dei, colla uestra iniquitate erecta deprimet, et ad nichilum deducet que uelut in sufflatu uenti inflata sunt, cum Deum non cognoscitis, nec hominem timetis, nec iniquitatem contemnitis, ut  eam in uobis finiri desideretis. Deum non uidetis, nec uidere desideratis. Sed opera uestra inspicitis, et ea in uobismetipsis iudicatis, scilicet faciendo et relinquendo secundum placitum uestrum que uultis.

O quanta malignitas et inimicitia hec est, quod homo nec propter Deum, nec propter hominem, in bona conuersatione esse uult; sed quod honorem appetit sine labore et premia eterna sine abstinentia, et quod tantum uelut in sanctitate inaniter cupit personare, secundum quod diabolus dicit: Bonus et sanctus sum. Sed non hoc. Quid nunc dicitis? Oculos non habetis, cum opera uestra in igne Spiritus sancti hominibus non lucent, et cum bona exempla eis non ruminatis. Unde firmamentum iustitie Dei in uobis luce solis caret, et er edificio uirtutum  in odore suauitatis. Unde dictum est: Oculos habent, et non uidebunt; nares habent et non odorabunt . Nam sicut uenti flant, et omnem orbem perfundunt; sic uos, ueloces uenti cum doctrina uestra omni populo esse deberetis, sicut dictum est: In omnem terram exiuit sonus eorum . uos autem in unaquaque uolante seculari fama iam lassati estis, ita quod interdum milites, interdum serui, interdum ludificantes cantores existitis, sed per fabulosa officia uestra muscas in estate aliquando abigitis. Per doctrinam quoque Scripturarum, que de igne Spiritus sancti composite sunt, anguli fortitudinis Ecclesie esse deberetis eam sustentantes, sicut anguli qui terminos terre sustinent; sed prostrati estis, nec Ecclesiam tenetis;  sed in cauernam uoluptatis uestre fugitis, et propter tedium diuitiarum et auaritie et ceterarum uanitatum subditos uestros non imbuitis, nec eos doctrinam a uobis querere permittitis, dicentes: Omnia elaborare non possumus. Nam eos per precepta legis perfundere et constringere debetis, ne ullus eorum per fragilitatem, quasi per medullam faceret quod sibi eligit, uelut terra humiditate et uiriditate perfusa et constricta est ne cinis sit. Propter uos autem sparguntur, et in unaquaque causa, que uolunt faciunt. uos enim ignea columna esse deberetis, illos perducendo, et eis clamando, ac bona opera coram illis exercendo, ac dicendo: Apprehendite disciplinam, ne quando irascatur Dominus, et pereatis de uia iusta . Nam lex Domini per amorem  et timorem plena discipline est, et ideo queque natura, et spiritualis et carnalis, in recto itinere exercenda est, ne Creator minetur eis quos creauit, quod uias suas non ambulant. Sed uosmetipsos seducitis, dicentes: Nec hos, nec illos superare possumus. Quod si per rationalitatem, quam Deus uobis dedit, subditos uestros ueraciter corriperetis, ueritati resistere non auderent; sed quantum possint, uerba uestra uera esse dicerent. Sed quia hoc non facitis, de uobis dicitur: Turbati sunt, et moti sunt sicut ebrius, et omnis sapientia eorum deuorata est . Hoc tale est. Nam turbati estis, cum nullum respectum boni in uobis habetis, ita ut bene ambuletis. Moti quoque in magna dubitatione estis,  cum opera uestra rectum responsum uobis non dant, uelut nesciatis quid faciatis, sicut ebrius, quando illa que optio mentis ac proprie uoluntatis uestre desiderat, facitis. Unde omnis sapientia, quam de Scripturis et de doctrina ubique quesiuistis, in puteo proprie uoluntatis uestre deuorata est, cum hoc quod tangendo et sapiendo sciebatis, in plenis desideriis uestris et in pinguedine carnis uestre faciebatis, uelut infans qui in infantia sua nescit quid faciat.

Quapropter ad uos dicitur: Mores moralitatis ad populum in recta stabilitate non habetis, sicut pedes reliquum corpus sustinent, quatenus Scripturis eos circumdetis, uelut abyssus aquis sudantibus undique circumdata est. Sed dicitis: Tempus loquendi modo  non habemus, nec etiam nunc tempus est ut audiamur, sicut in prioribus temporibus erat. Sed dico: Abel autem propter odium fratris sui, munus suum non deseruit, sed illud Domino suo obtulit, quamuis ob hoc occisus sit . Ne in tremendo iudicio suffocationis creaturarum angustiatus, multum sudorem emisit, cum mortem ualde timuit, ubi iussa Dei compleuit . Quod quidam alii homines dixerunt: Quid facit stultus iste? uenti enim destruent eum, sed tamen ipse impleuit quod Dominus ei preceperat. Abraham uero nec propter dolorem cordis sui, nec propter amorem filii sui cessauit quin eumdem filium suum in holocaustum ligaret . Moyses quoque legislator dura et aspera a fratribus et uicinis suis in multo dolore passus  est; sed tamen legem non dereliquit, sed precepta Dei adimpleuit. Prophete etiam de infidelibus hominibus, uelut de rapidis lupis occisi sunt, cum Deo obediant. uos autem in modico et congruente tempore iniurias a populis sufferre non uultis; et ideo innumerabilia et infinita tormenta in sinum uestrum colligitis. Dies esse deberetis, sed nox estis. Nam aut nox aut dies eritis. Eligite uobis in qua parte stare uelitis. uos autem in firmamento iustitie et legis Dei, sol et luna, et stelle non estis, sed tenebre, in quibus uelut mortui iacetis. Unde iterum dico: Deus opera que per semetipsum fecit, illis qui ab eo declinant, proponit, quoniam manipulos bonorum fructuum recte non ferunt. Quemadmodum pater opera probitatis sue filiis suis, cum ab eo recedunt,  ostendit, ubi in honestate non bene ambulant. Adam in beneuolentia preceptum Dei suscepit, sed consilio diaboli defecit: unde claritatem quam uelut lucidum uestimentum habuit, et patrimonium paradisi perdidit, ac lamentabile uestimentum induit, et in tenebrosa terra iuit. Tunc diabolus gaudebat, quia hominem deriserat, et hoc fecit usque ad Abel, qui bona uoluntate Deum dilexit, et uoluntatem illam bono opere ostendit. Ibi autem diabolus Cain inuasit, ita quod fratrem suum occidit . Hec Deus in mente sua uelut in libro scripta inspexit, que mysteria diabolus nesciuit, quoniam in sancta diuinitate tantum apparuerunt. Quia uirginitas in Abel sacerdotali officio et sanguine  martyrii ornata est, quod postea totum in Filio Dei completum est. Deinde Deus per Ne in edificatione arce celeste fundamentum prefigurauit, ubi nouum mundum produxit. Tunc namque terra nouum succum, scilicet uinum dedit, in quo mors et uita est, ubi etiam diabolus filio Ne persuasit, quod propter nuditatem patrem suum inhonoraret ; unde etiam idem filius eius, de benedictione libertatis denudatus, etiam seruus factus est . Postea Diuinitas per circumcisionem et ueram ostensionem muros eiusdem fundamenti in Abraham demonstrabat, et etiam in sterili muliere. Circumcisio enim confusio serpentis et uulnus mortis erat. Prima quoque mulier sterilis uite fuit; Ecclesia autem feta uitis per fidem erat.  Diabolus autem in quibusdam in genere Abrahe, cum maledictione irrisionem per homicidium et per alia praua opera fecit, unde de benedictione Dei ceciderunt. Sed digitus Dei legem Moysi scripsit, ubi turres predicti fundamenti in altum produxit. Quapropter idem diabolus ibi pessimum et summum malum, quod prius consiliatus, hic manifeste ostendit, cum in Baal se esse Deum dixit. Unde Deus filios Isrel multis plagis percussit . Tunc unicornis uenit, et in sinu uirginis dormiuit, quando uerbum Dei caro factum est , et celeste fundamentum totum compleuit. Ipse enim in uirginea natura, sacrificium Abel per sanguinem martyrii pleniter factus est. Antiquus quippe serpens ei insidiabatur, quia nesciuit quis esset, et quoniam  mysteria illa que in mente Dei erant, non cognouit, et Iudaicum populum hortabatur, ne illum in mirabilibus suis audirent, sed quod eum a discipulo suo uenditum caperent. Quapropter ipsi in diuersas regiones uenditi sunt, et regionem suam perdiderunt. Filius autem Dei Ecclesiam quasi arcam Ne super alios altos montes posuit, quando per discipulos suos, principes, duces et reges fidem docuit, ubi eam quoque omnibus generibus, silicet iustorum, publicanorum, peccatorum impleuit. Ipse quoque in Abraham obedientiam incepit, cum incarnatus, Patri suo usque ad mortem obediuit , et in circumcisione baptismum in nomine sancte Trinitatis dedit, cum discipulos suos baptizare credentes precepit . In eodem autem baptismo  serpens in confusione suffocatus est et mors deuicta ac uulnerata est, unde Ecclesia nouam generationem per alienam uiam genuit, quia Eua sterilis uite fuit, Maria autem maiorem gratiam contulit, quam Eua nocuisset.

Sed antiquus serpens Iudeis ac infidelibus hominibus persuasit ut sanctos Dei persequerentur et occiderent. Filius autem Dei uexillum uictorie in omnibus operibus suis obtinuit, et discipulis suis sicut Moysi legem dedit, ut omnes populos docerent, et magistros constituerent, et Ecclesiam in omnibus ordinibus sui ornarent, et hoc perfecerunt per inspirationem spiritus Dei, qui in cordibus eorum ueram doctrinam scripsit. Et quia uerbum Dei incarnatum erat, Deo placuit, quod omnes ordines angelorum,  qui per nomina sua hominibus nota sunt, in spiritali populo spiritaliter designarentur, uelut in presbyteris et episcopis, ac in ceteris huiusmodi spiritualibus ordinibus. Tunc Ecclesia in spiritualibus hominibus sicut aurora apparuit, et ita in uirtutibus fulgebat, quoniam in tribulationibus eorum defensionem quasi scutum et protectionem quasi loricam habebat. Et ita spiritalis populus in magno honore coram Deo et hominibus stabat, usque ad tyrannum quemdam qui Baaliticus cum seruitute idolorum esse cepit. Quod spiritalis populus uidens, primo suspirauit et contremuit. Sed tamen idem spiritalis populus deinde singularitatem ac singularem proprietatem in actibus suis iniit, et a pacto  quod Deo per Spiritum sanctum promiserat, declinauit, ac uelut Iudei fecerant, illud post illud, et aliud post aliud preceptum reliquerunt, et unusquisque ordo legem secundum uoluntatem proprietatis sue sibi posuit, et de bona conuersatione et de bona doctrina se auerterunt. Tunc etiam ueste obedientie sicut Adam denudabantur, et ita secundum uoluntatem carnis uiuere ceperunt. Et illud in tenebrosa terra fecerunt, sicut etiam Adam post inobedientiam a Deo tenebrosus nominatus est, et Ecclesie sicut prius fulserant, non lucebant, sed uelut obnubilatio turbinis facti sunt, quemadmodum etiam Adam propter inobedientiam obnubilatus, nec sibi nec aliis lucebat, sed in tenebris incedebant. Et de uiuente luce iterum audiui uocem dicentem: O filia  Sion, corona honoris capitis filiorum tuorum inclinabitur, et pallium dilatationis diuitiarum eorum imminuetur, quia tempus illud non cognouerunt, quod eis ad uidendum et subditos suos ad docendum dedi. Nam et ubera, ad nutriendum paruulos meos, eis data sunt, que ipsis recto et congruenti tempore non prebent, unde sicut peregrini filii fame multi defecerunt, quoniam recta doctrina non reficiuntur. uocem quoque habent, et non clamant, opera etiam eis data sunt, et non operantur. Gloriam absque merito habere uolunt, et meritum absque opere. Qui gloriam cum Deo habere uult, proprietatem suam abscindat, et qui meritum apud Deum habere desiderat, opus ad hoc exhibeat. Sed  quia hoc non facitis, ad seruos seruorum computabimini, et ipsi iudices uestri erunt, ac libertas uestra a uobis declinabit, sicut beneditio a Chanaan. Ista flagella precurrent, alia autem et postea alia et peiora uenient. Nam et diabolus in semetipso de uobis dicit: Escas epulantium et conuiuia omnis uoluntatis mee in istis inuenio. Sed et oculi et aures et uenter meus ac uene mee de spumis istorum plene sunt, et ubera mea plena sunt de uitiis eorum. Nam ipsi in Deo suo laborare nolunt, sed eum quasi nichilum computant. Quapropter incipiam cum eis militare, et iocando cum eis ludere, quoniam eos in agro Domini sui laborantes non inuenio, quemadmodum Dominus eorum ipsis iubet.

Sed, o uos discipuli et subditi mei, multo plus eis  coram populo disciplinati estis. Et quia sic estis, erigite uos super illos, et omnes diuitias et omnem honorem eorum abstrahite ab eis, et omnino despoliantes suffocate eos. Hec diabolus in semetipso dicit, que etiam in multis iudicio Dei complebit. Sed ego qui sum, audientibus me dico: In tempore illo cum istud fiet, per quemdam errantem populum peiorem erranti populo, qui nunc est, super uos preuaricantes preuaricatores ruina cadet, qui ubique uos persequetur, et qui opera uestra non celabit. Sed ea denudabit, et de uobis dicet: Isti scorpiones sunt in moribus, et in operibus serpentinis. Sed et quasi in zelo Domini de uobis imprecabitur: Iter impiorum peribit . Nam uias uestras in iniquitate uestra ad internecionem deridebunt et subsannabunt.  Sed populus iste qui hoc faciet, a diabolo seductus et missus, pallida facie ueniet, et uelut in omni sanctitate se componet, et maioribus secularibus principibus se coniunget. Quibus et de uobis sic dicent: Quare hos uobiscum tenetis, et quare eos uobiscum esse patimini, qui totam terram in maculosis iniquitatibus suis polluunt? Isti enim ebrii et luxuriosi sunt, et nisi eos a uobis abiiciatis, tota Ecclesia destruetur. Populus autem qui hoc de uobis dicet, uilibus cappis que alieni coloris sunt, induitur: et recto modo tonsus incedet, atque omnibus moribus suis placidum et quietum se hominibus ostendet. Auaritiam quoque non amat, pecuniam non habet, et in occultis suis tantam abstinentiam imitatur, ut uix ullus ex eis reprehendi possit. Diabolus enim cum  hominibus istis est, latitante fulgore eis se ostendens, uelut in constitutione mundi ante ruinam fuit, et prophetis aliquantum se similem facit, et dicit: Populus iocando loquitur, scilicet quod uelut rabida et immunda animalia et uelut muscas ei me ostendam. Sed nunc in pennas uentorum fulgurante tonitru uolare uolo, et eos omnibus modis ita infundere, ut omnem uoluntatem meam perficiant. Et sic in hominibus istis signa mea omnipotenti Deo assimilabo. Nam diabolus per erios spiritus hec operatur, qui propter praua opera hominum in sufflatu uenti et eris, ita innumerabiles circa quosdam discurrunt, sicut musce et culices, qui in ardore caloris homines multitudine sua infestant. Ipse enim homines istos hoc modo infundit, quod castitatem  eis non aufert, et quod eos castos esse permittit, cum castitatem habere uoluerint. Et iterum intra se dicit: Castitatem et continentiam Deus diligit, quod et ego in istis imitabor. Et sic idem antiquus hostis per erios spiritus eosdem homines inflat, ita quod ab incestis peccatis se abstinent. Unde et mulieres non amant, sed eas fugiunt. Et ita quasi in omni sanctitate hominibus se ostendent, et illudentibus uerbis dicent: Ceteri homines qui ante nos castitatem habere uolebant, ut assum piscem se torrebant. Nulla autem pollutio carnis et concupiscentie nos tangere audet, quia sancti sumus, et Spiritu sancto infundimur. uah! errantes homines qui nunc sunt, nesciunt quid faciunt, sicut et illi qui nos in  prioribus temporibus precesserunt. Nam alii homines qui eo tempore in fide catholica errant, istos homines timebunt, et seruili officio eis ministrabunt, et quantum poterunt, eos imitabuntur. Tunc de conuersatione istorum populus gaudebit, quoniam ei iusti uidebuntur.

Cumque isti cursum erroris sui hoc modo confirmauerint, doctores et sapientes, qui tunc in fide catholica fideliter persistunt, undique persequentes expellent. Sed tamen non omnes, quoniam aliqui eorum fortissimi milites in iustitia Dei sunt Sed et quasdam congregationes sanctorum, quorum conuersatio sancta est, mouere non poterut. Quapropter principibus et diuitibus consilium dant, ut eosdem Ecclesie magistros et reliquos spiritales  homines, scilicet, subditos eorum, fustibus et lignis cerceant, quatenus iusti fiant. Et in aliquibus hoc complebitur, unde alii territi contremiscent. Sed tamen secundum quod Elie dictum est, multi iustorum seruabuntur, qui in erroribus istis non confundentur, nec a fundamentis suis destruentur . Seductores autem isti, in inceptione seductionis erroris sui mulieribus dicent: Non licet uos nobiscum esse. Sed quoniam rectos doctores non habetis, nobis obedite; et quecunque uobis dicimus et precipimus, facite, et salue eritis. Et hoc modo feminas sibi contrahunt, et eas in errorem suum ducunt. Unde etiam ipsi in superbia tumentis animi dicent: Omnes superauimus. Qui tamen postea eisdem feminis secreta luxuria commiscebuntur,  et ita iniquitas et secta eorum denudabitur. Sed qui sum, dico: Sic iniquitas, que iniquitatem purgabit, super uos ducetur, sicut scriptum est: Posuit tenebras latibulum suum, in circuitu eius tabernaculum eius, tenebrosa aqua in nubibus eris . Nam Deus praua opera uestra que absque luce sunt, constituet ad uindictam, in qua se a uobis sine adiutorio abscondet, quoniam equitatem super uos non clamabit, sed uos iniquos esse dicet. De celo enim lex et doctrina est, in quibus apud uos habitare debuit, si ornamentum uirtutum et redolens hortus deliciarum essetis. Sed malum exemplum in mentibus hominum estis, cum riuulus bone fame de uobis non fluit, ita quod  nec cibum ad uescendum, nec uestimentum ad operiendum in recta respectione anime habetis, sed iniusta opera absque bono scientie. Unde honor uester peribit, et corona de capite uestro cadet. Sic iustitia iustitiam prouocat, et querit ac perscrutatur omnia scandala , ut scriptum est: uerumtamen ue homini per quem scandalum uenit . Nam oportet ut per tribulationes et contritiones praua hominum opera purgentur. Sed tamen multe erumne et illis accumulantur, qui aliis in impietate sua miserias inferunt. Infideles autem homines isti, et a diabolo seducti, scopa uestra erunt ad castigandum uos, quia Deum pure non colitis, et tandiu uos cruciabunt, quousque iustitie et iniquitates uestre purgentur. Isti autem  deceptores illi non sunt, qui ante nouissimum diem uenturi sunt, cum diabolus in altum uolauerit, ut ipse in initio contra Dominum pugnare cepit , sed precurrens germen illorum sunt, sed tamen postquam ipsi in peruersitatibus Baal et in aliis prauis operibus sic inuenti fuerint, principes et alii maiores in eos irruent, et uelut rabidos lupos eos occident, ubicunque eos inuenerint. Tunc aurora iustitie et nouissima uestra, meliora prioribus erunt, ac de omnibus preteritis timorati eritis, et quasi purissimum aurum fulgebitis, et sic per longa tempora permanebitis. Nam prima aurora iustitie, in spiritali populo tunc surget, ut primitus cum paruo numero incepit, nec ipsi multas facultates, nec multas diuitias habere uolunt, que animas occidunt,  sed dicent: ue nobis, quia peccauimus!  Ipsi namque de preterito timore et de preterito dolore ad iustitiam confortabuntur, quemadmodum angeli in casu diaboli in amore Dei confortati sunt. Et sic postea in humilitate uiuent, nec prauis operibus Deo rebellare cupient. Sed a multis erroribus purgati, deinceps in fortissima ui rectitudinis persistent, sed et multi homines mirabuntur, quod tam ualida tempestas hanc lenitatem precucurrit. Homines autem qui ante tempora ista fuerunt, multas et ualidas pugnas contra uoluntates suas in periculis corporis sui sustinuerunt, de quibus eripere se non potuerunt. Sed in temporibus uestris multa inquieta bella propter proprias uoluntates et incompositos mores uestros habetis, in  quibus multas tribulationes patiemini.

Quicunque ergo pericula ista effugere uoluerit, caueat ne in oculis suis ita contenebretur, quod in retibus erumnarum istarum occupetur. Sed unusquisque, quantum preualebit, per bona opera et respectum bone uoluntatis illa fugiat, et Deus auxilium suum illi prouidebit. Diabolus namque in opere Dei errorem fecit, etiam in primo homine incepit, unde spumas uitiorum suorum super spiritalem populum exspuit. Sed Deus populum quem sibi elegit, in rectitudine seruabit, sicut etiam quosdam homines contra nouissimum errorem seruat, ut illum dissipent. Sic diabolus in cauda erroris huius confundetur, et sicut coluber in cauernam  abscondetur, uelut etiam in nouissimo errore in confusionem ducetur. Deus enim opera sua in Adam preuidit, quem de limo carnem et ossa fecit, cum ei spiraculum uite inspirauit . Sed cum Spiritus hominis ab eo recesserit, caro et ossa in cinerem uertuntur, sed tamen in nouissimo die renouabuntur. Quod autem Deus hominem de limo fecit, ueterem legem homini dandam prefigurauit. Sed quod idem homo de limo in carnem et ossa surrexit, spiritalem legem ostendit quam Filius Dei per semetipsum attulit. Qui etiam post cinerem renouabitur, et eternus erit, in quo demonstrabitur, quod cum premio sanctitatis et cum premio uere legis faciem Creatoris uidebit, quia ibi uere renouatus est, quemadmodum scriptum  est: Emitte Spiritum tuum et creabuntur, et renouabis faciem terre . Quod dicitur: Tu, Deus, qui omnia creasti, emittes in nouissima tuba Spiritum tuum, et homines in immortalitate surgent; ita quodammodo non crescent, nec arescent, nec in ullam putredinem conuertentur. Et sic renouabis faciem terre, scilicet quod corpus et anima in una scientia et in una perfectione erunt. Hoc Deus faciet, in quo nec initium nec finis est. Nam Deus in nullum respicit, quia ipse totus est. Et ipse hominem creauit, in quem opus et miracula sua posuit, et cui quodque edificium uirtutum commisit, per quod, in idipsum tendat, quod idem Deus ualde amat, quia caritas est . Nam Deus facit uelut aliquis paterfamilias, qui familiari  amico suo bona sua committit, quatenus pro bono opere eorumdem bonorum mercedem ab ipso recipiat. Nunc, o filii Dei, audite et intelligite, quid Spiritus Dei ad uos dicat, ne de meliore parte pereatis. Et Spiritus Dei uobis dicit: In ciuitatem et regionem uestram aspicite, et nefarios homines a uobis abiicite, qui peiores Iudeis sunt, et similes Sadduceis. Nam quandiu uobiscum manserint, tuti esse non poteritis. Ecclesia enim super iniquitate istorum plorat et plangit, quoniam filii eius in iniquitate istorum contaminantur. Quapropter ipsos a uobis proiicite, ne congregatio et ciuitas uestra pereat, quoniam in Colonia pridem conuiuium regalium nuptiarum preparatum est, unde platee eius adhuc fulminant. Ego autem timida et paupercula  per duos annos ualde fatigata sum, ut coram magistris et doctoribus ac ceteris sapientibus in quibusdam maioribus locis ubi mansio illorum est, uiuente uoce ista proferrem. Sed quia Ecclesia diuisa erat, uocem hanc interim subtraxi.



EPISTOLA XLIX.





PRAEPOSITI SANCTI PETRI TOTIUSQUE CLERI TREuIRORUM AD HILDEGARDEM. Orant ut que ipsis nuper in diebus Pentecostes predixerat, scriptis commendet et transmittat.

R. peccator et prepositus maioris ecclesie S. Petri, ac totus Treuirorum clerus, HILDEGARDI famule  Dei, ac mysteriorum ipsius quamplurimorum conscie, in cenobio B. Roberti deuote uiuenti, cum oratiarum actione manus extensas pro ipsa.

Cum per diuinam permissionem reuelentur ex multis cordibus cogitationes  nostre ad uos, per diuinam uoluntatem, cum toto adnisu corporis, tota deuotione mentis uos diligimus. Scimus enim Spiritum sanctum uos inhabitare , et plurima ceteris hominibus incognita, per ipsum uobis manifestari. Nam ex quo a nobis recessistis, cum in diebus Pentecostes nuper ad nos superna dispositione uenissetis, ubi comminationem Dei nobis imminere predixistis, multa dispendia Ecclesiarum, et multa pericula hominum circa nos et apud nos uidimus et experti sumus, quia secundum bonum  consilium, quod nobis dedistis, iram Dei placare negleximus, et nisi per misericordiam Dei uindicta ipsius retracta fuisset, forsitan eisdem periculis imminentibus in desperatione succubuissemus. Et quia Deus in uobis est, et uerba ipsius ab ore uestro sonant, quam intime maternalem dilectionem uestram exoramus, ut ea que uiua uoce nobis tunc propalastis, per presentem baiulum, scripta nobis transmittatis, quatenus succedens posteritas et uindictam Dei, et misericordiam eius super nos directam uideat, et uos consciam secretorum ipsius ueracem et dilectam esse cognoscat. Protectio Domini super uos semper maneat, et quod in uobis cepit, bono fine in uobis perficiat.



RESPONSUM HILDEGARDIS. Postquam negligentiam pastorum et prelatorum multis redarguit, pergit ad predictiones bonorum et malorum futurorum.


Ego paupercula forma, que in me nec sanitatem, nec uim, nec fortitudinem, nec doctrinam habeo, sed que magistris subdita sum, de mystico lumine uere uisionis, ad prelatos et clerum Treuirensium hec uerba audiui: Doctores et magistri tuba iustitie canere nolunt, ideo oriens bonorum operum in eis exstinctus est, qui totum mundum illuminat, et qui quasi speculum luminis est. Oriens enim iste cum doctrina in eis lucere deberet, que diuersa precepta regeret, sicut et sphera solis diuersa est. Auster etiam uirtutum cum calore suo in  ipsis frigidus ut hiems est, quia bona opera et de igneo Spiritu sancto ignita, in se non habent, et quoniam absque uiriditate aridi sunt. Occidens quoque misericordie, in nigredinem sacci cilicini uersus est , quia bene uiuendo passionem Christi non colunt, qui per humilitatem in humanitatem descendit, et diuinitatem suam obtexit, sicut sol interdum absconditur. Sed septentrio cum aquilone in eis operantur, ubi unusquisque eorum latitudinem proprietatis sue in penas animarum conuertetur, sicut etiam cilicium corpus hominis constringit. Ipsi namque per bona opera cum oriente non surgunt, et ardore solis non ardent, nec cum occidente a malis declinant, sed cum  septentrionali aquilone in proprietatem cordis sui se abscondunt. Ob hoc uere diabolus tres nigros uentos ex aquilone cum ludibili sibilo emittit, primum scilicet cum superbia et odio contra orientem, qui exstinctus est; secundum, cum obliuione Dei contra austrum; tertium, cum infidelitate contra occidentem. Nam cum doctores et magistri recte ambulando Deum imitati sunt, oriens aquilonem ita constrinxit, quod suspirare non potuit, et auster in bonis operibus eum in illis cremabat, et occidens uires eius in tenebras deiecit, quando isti mundum et seipsos, Agnum sequentes, relinquebant. Nunc autem uis uirilis fortitudinis in muliebrem debilitatem inclinata est, que cum uirili fortitudine pugnare non debet, quia uir caput est .  Muliebre uero tempus istud, cum quodam tyranno incepit, cum omne malum exortum est. Ego autem in uera uisione didici, quod multoties quilibet paterfamilias, qui potens Dominus est, filiis et famulis suis, qui propter preuaricationem preceptorum suorum ipsi displicent, probitatem ac potentiam et possibilitatem suam proponit: et quod postea manum suam extendendo cum uirga correptionis eos inclinat, et dissipat secundum qualitatem ipsorum, dicens: Unde uenitis, et quid absque me estis? Et de zelo Domini audiui, quod Deus absque ultione preuaricationem preceptorum suorum non dimittit. Adam enim precepta Dei preuaricatus, uisionem celestium et claram uestem amisit, et in locum miserie missus est. Per zelum  etiam Domini Cain propter effusionem sanguinis fratris sui, quem occidit, expulsus est . Plurimi etiam populi ex filiis Adam surrexerunt, qui obliuionem Dei habebant, ita quo se homines esse scire nolebant, unde turpiter peccando secundum mores pecorum uiuebant, exceptis filiis Dei, qui ab eisdem hominibus et amoribus eorum se separabant, de quibus Ne natus est. Tunc zelus Domini eleuatus est, et Spiritus Domini super aquas ferebatur , et nubes scidit, et aquas in dilauio eduxit, et sic terra de criminalibus peccatis mundata est, et de sanguine Abel quem biberat. Deus enim ista fecit. Et sic collum cupiditatis antiqui serpentis extritum est. Tunc terra que in sanguine Abel prius uiolata fuerat, nouum succum  uini protulit, et sapientia iterum operari cepit. Sed diabolus cum irrisione scelus in filio Ne perpetrauit: unde et zelus Domini peccantem in seruitutem dedit, ac benedictionem ei subtraxit, et in maledictionem seruitutis peccantes tradidit. Et ita sapientia noua in celo et in terra operata est. Deinde S. Trinitas in Abraham magnum opus ostendit, presignando et ostendendo obedientiam, ubi ille patriam reliquit, et ubi se circumcidit, et in obedientia illos presignauit, de quibus dictum est: Qui sunt hi, qui ut nubes uolant?  et in circumcisione uulnus confusionis antiqui serpentis accepit. Sed mulier per cachinnum stultitiam prime mulieris secuta est, in fecunditate autem eius, filius Dei prefiguratus est. Nam in obedientia  Abrahe Deus preuaricationem Ade mutauit, et in circumcisione ipsius morti intulit, et in fecunditate sterilis femine preuidit, quod alia femina, alium filium paritura esset, quoniam Filius Dei omnem presignificationem istam in natiuitate sua compleuit. Moyses autem legifer in adiutorium circumcisionis uenit, et legem dedit, quod etiam a Deo perpetratum est. Sed populus illius propter multas preuaricationes preceptorum Dei, in idolis et in aliis peccatis interiit. Zelus autem Domini huiusmodi purgationes usque in finem mundi operabitur. Sed tamen Deus uindictam suam emittit, multoties eam per hominem aut per aliam aliquam creaturam prenuntiat, ne homines excusationem  malorum suorum habeant: quapropter sepe et multi inter eos surgunt, et penitentiam agunt, sicut et in Iona factum est. Et sic Deus per amicos suos laudatur, et per inimicos suos predicatur. Nam Deus formam digiti sui cum prefata ostensione in uiris et in feminis sepe tetigit, ut scriptum est: Et prophetabunt filii uestri et filie uestre . Postquam autem Deus prefigurauit quod facere uoluit, recordatus est, quod dixerat, quod contereret caput serpentis. Et quamdam mulierem, scilicet uirginem, obedientia et castitate ac omni hono perfudit, et omni bono impleuit, ita quod superbia, que in Eua fuit, in hac aruit. Sed uirgo hec Filium Dei de Spiritu sancto concepit, sui mirabiliter processit, et in mundum miraculis  uenit. Tunc Deus ab opere illo cessauit, quod sic carnaliter patrarat. Et huic Filio suo omnia carnalia ad spiritalia reuocare dedit, quia ille caro sanctitatis est, que per alienam naturam processit, et quam consilium serpentis nunquam uiolauit. Unde idem Filius Dei ueterem legem rigauit, cum in baptismo per fidem et obedientiam, et per abstinentiam carnalium desideriorum, uiam sanctitatis demonstrauit: et cum penitentiam hominibus dedit, et cum omnia hec in mortali corpore cum morte sua confirmauit, et cum miracula et signa discipulis suis dedit, sicut Pater ipsi dederat, quando Deus homo apparuit, cum tonitru diuinitatis in discipulos suos nouum ignem misit qui antea nunquam apparuerat, et discipuli nouis igneis linguis  et noua scientia infusi sunt , que secundum celestem harmoniam homines uiuere docuit. Tunc oriens uirtute sua resplenduit, et auster in calore suo arsit, nec occidens noxialis erat, nec septentrio cum aquilone bacchabatur, quia per passionem Christi temperati fuerunt, usque ad tyrannum quemdam, a cuius tempore omne malum et iniustitia ac preuaricatio exorta est.

Sed et hec cum fame et pestilentia exanimata sunt, et cum bellis et preliis incuruata sunt, et cum penis penitentie purgata sunt. Nunc autem lex in spiritali populo neglecta est, qui bona facere et docere contemnit. Magistri quoque et prelati, relicta iustitia dormiunt. Unde uocem hanc de celo dicentem audiui: O filia Sion, corona de capite tuo  inclinabitur, et pallium dilatationis diuitiarum tuarum tibi imminuetur, et in paruum numerum constringetur, et de regione in regionem expelleris. Per potentes enim homines plurime ciuitates et claustra dissipanda sunt. Et principes dicent: Abstrahamus ab eis iniquitatem, que totum mundum in ipsis subuertit. Et uidi et audiui, quod hec pericula et contritiones regionibus et claustris propter preuaricationem obedien ie aliorum preceptorum legalium constitutionum occurrent, et uidi quod tum in huiusmodi preuaricationibus, aliqui Deo adherebunt, et ad ipsum anhelabunt, quemadmodum in tempore Elie factum est . Hi uero cum magno honore persistent, et uelut holocaustum  Dei habebuntur, quia a malis recesserunt, ut Ne et Lot. Et hec eadem purgatio in hoc muliebri tempore in modico incipiet, et postea maior fiet, et deinde uirile tempus ueniet, in quo bella et prelia ex iusto Dei iudicio erunt. Sed hoc muliebre tempus tandiu non durabit, quandiu hucusque perstitit. Tunc iustitie et iudicia Dei surgent, et disciplina ac timor Dei in populo erunt, et iusti et boni homines in spiritali populo fient, qui tamen in paruo numero propter humilitatem manebunt, et in primam auroram sicut eremite reuertentur: et hoc etiam in timore preteritorum temporum faciunt, que sibi aduersa fuisse perspexerunt. Et homines stultitiam lasciuorum morum non habebunt more puerorum, sed tristitiam de ignotis temporibus  sustinebunt que uentura sunt. Et tunc fortes uiri surgent et prophetabunt, et omnia uetera et noua Scripturarum, et omnes sermones per Spiritum sanctum effusos colligent, et intellectum eorum, sicut monile cum pretiosis lapidibus ornabunt. Per hos et per alios sapientes plurimi seculares, boni fient, et sancte uiuent. Hoc autem studium sanctitatis cito non arescet, sed diu durabit, quia hec omnia propter errans tempus fient, ubi multi martyres in fide erunt. Nam uir preliator hec faciet, qui initium et finem operum suorum in his aspicit, quatenus erranti populo in hoc resistat. Ipse namque prophetas primum constituit uelut caput, sapientes uelut oculos, doctores uelut os, sicut etiam per uerbum Dei omnia facta sunt. Et quia deinde  reliqua membra, scilicet fideles, bona opera operabuntur, Deus in sinum eorum caput ponit, id est intellectui ipsorum prophetiam aperiet. Tunc et principes citharas et tympana in erumnas et in tristitiam uertent, quemadmodum filii Isrel fecerunt cum capti fuerunt . Post hec omnia spiritalia sine tedio et defectu confortabuntur, et homines pupillam uiuentis Libri inspicient. Et tunc uires et fortitudo ac sanitas in populo fient, quia uir preliator erem sanitate replebit, et etiam uiriditatem uirtutum producet, ne fideles corpore et anima in errante tempore deficiant. Istud autem usque in errans tempus ita perdurabit, in quo fidelis populus, ad mortem quasi ad epulas festinabit.  Sed et tempus hoc errorem hoc modo tenebit, usque dum illud Deus in gratia et misericordia ac in zelo suo discutiat. In omnibus his hortulanus inutilia de horto suo proiiciet, et utilia ad se colliget, quemadmodum scriptum est: Deus ultionum Dominus, Deus ultionum libere egit . Quod tale est: Deus in zelo suo caput iniquitatis conterit, et illud Dominus in casu prosternit, quia omnis iniquitas ex diabolo est, qui in inferno sepultus est. Ipse namque Deus ultionum est, quia in nullum aspexit uel respexit, a quo quidquam sibi addendum assumeret. Sed in semetipso unumquodque distribuit, constituit et facit, et istud libere hoc modo egit, quia ipse solus, et iustus, et bonus, et timendus in omnibus iudiciis suis est. Deus enim in ultione perditorum  est, quia bona noluerunt, et ideo cum diabolo eos damnat, multos quoque per dolorem libere inclinat, quos iterum postea eleuat, ut propter bona opera uelut columne celi sint, sicut plurimos ex publicanis et peccatoribus sanctos fecit. Tunc diabolus se erigens, in perdito filio suo super pennas uentorum uolare uult. Deus autem in semetipso disponit ea que uult, quoniam nemo eum superare potest, et omnem uim diaboli dissipat, uelut faber qui omnia inutilia in fabrica sua redigit et manum suam in zelo suo extendit, sicut ibi fecit, ubi eumdem Satanam in prima dilectione in abyssum proiecit. Unde ille sicut coluber foramen suum intrat, ita in abyssum se abscondit; nec amodo se eriget, quia nunc totus deceptus est. Postea diuinitas  ignota omni creature operabitur, quia omni homini ignotum est, quando purgatio mundi per ignem fiat. Et Treuerim nouo igne, qui discipulis in igneis linguis apparuit , inter fideles primo ualde ornatam uidi, ita quod omnes platee ipsius in aurea fide cum miraculis tunc diffuse fuerant. Sed nunc per uagationem squalidorum morum, cum tedio, quasi Deum nesciat, circumdata, et aliis plurimis malis coinquinata est, et etiam in his tedio et defectione iucunditatis et pulchritudinis principalium et honestarum institutionum inueterata est, atque in obliuionem multorum peccatorum inclinata. Quapropter ignee ultiones ab inimicis super eos uenient, nisi per penitentiam, sicut in Iona factum est, deleantur .



EPISTOLA L.





DECANI SS. APOSTOLORUM IN COLONIA, PRIMI MAGISTRI SCHOLARUM, AD HILDEGARDEM. De muliere demoniaca ab Hildegarde liberata.

T. Dei gratia, ecclesie SS. Apostolorum, que est in Colonia, dictus decanus, primus magister scholarum, cum uniuersis eiusdem ecclesie fratribus, domine HILDEGARDI, omnibusque in monte S. Roberti Christo militantibus, deuotam in Domino orationem, et in uero salutari salutem.

Ex die qua nobis innotuit, quod sororem, imo filiam nostram specialem dominam Sigewizen, in uestre beatitudinis consortium collegistis, non solum nos, imo uniuersa Coloniensium ciuitas, nutu Dei ad pietatis amorem succensa est. Inde est quod  iam manifeste per omnes terminos terre nostre a cunctis proclamatur: Ecce odor dominarum de S. Roberto, sicut odor agri pleni, cui benedixit Dominus . Benedicte itaque sitis a Domino, que in modico et humili uestro monticulo ea opera pietatis celebrastis, que cuncte sublimitates montium, uniuerseque uallium nostrarum latitudines celebrare non dicimus, non potuerunt, sed neglexerunt. Audiuimus siquidem nuperrime, fama prodente, quod ille hostis antiquus per orationes uestras eiectus sit: quod si ita est, obsecramus ut modum et ordinem eiectionis nobis rescribendo significetis, quatenus uobis congaudeamus, et perpetua uobiscum deuotione Deum collaudemus. Ipsam quoque dominam  Sigewizen sicut familiarius cognoscimus, ita specialius salutamus, deuotas in Christo orationes promissas renouantes, et easdem ab ipsa exspectantes. uale.



RESPONSUM HILDEGARDIS. Humillime respondet multorum simul bonis operibus eiectionem demonis attribuens. Deum uaria uariorum bona opera ad unum finem dirigere.

Deus opus suum fecit, sed illud uno modo non constituit. Adam enim periit; nam cursum circuli sui non compleuit. Sed post meridiem requisitus est. Deus autem spiramen suum in prophetas misit, ut ueritatem nuntiarent, et sic sapientia in ore illorum, quos ipsa constituit, loquebatur, quatenus miracula proferrent, apostoli etiam per Spiritum  sanctum opus Dei in fide perferrent, martyrium eorum et aliorum, Deum ostendit; spiritales quoque populus Spiritus sanctus inflauit, qua seculum in semetipsis finiunt, et angelicum ordinem colunt, si opus Dei simile diei est. Omnes enim unum dixerunt, sed tamen singulatim clamauerunt. In ortu namque diei aurora solem precedit, et in mane radius solis resplendet, qui in tertia in calore suo pleniter ardet, et circa nonam calorem suum inclinat, circa uesperam autem calorem suum quem in die habuit, finit et ante noctem se abscondit, et sic dies completur, et ab operibus suis requiescit. Que si uno modo complerentur, homini displicerent. Unde etiam Deo est nomen Sabaoth, quia unusquisque huius mundi cursus plenum officium habet. Tali  modo Deus in omnibus operibus suis operatur. Sic etiam in hac muliere, de qua queritis, gestum est: pro qua alti et altiores, parui et minores, cum laboribus et orationibus unum dixerunt, et singulatim clamauerunt, secundum quod Spiritus sanctus eos hoc officium docuit. Nam quidam per suspiria misericordie, et quidam per orationes et uigilias pro ipsa laborauerunt, quidam etiam ieiunia et castigationem in corpore suo sustinebant, multi quoque pro ipsa eleemosynas dederunt, et maxima turba cum adiutorio cuiusque boni quod facere potuit, se ad ipsam declinauit, et aliqui in magno studio sine tedio hoc perfecerunt, et ita omnes ad Deum pro ipsa simul aspiciebant, quemadmodum etiam dies circulum suum complet. Nunc autem cum laude  simul dicamus: Gloria tibi, Domine. Benedictio Dei in gratia ipsius super uos sit, et super omnes qui super illam misericordia moti sunt, quoniam ipse Dominus dicit: Misericordiam uolo, et non sacrificium .



EPISTOLA LI.





MEFFRIDI PRIORIS IN EBERBACH AD HILDEGARDEM. Preces sancte flagitant et epistolam quam »de secularibus ad spiritalem conuersationem conuersis, quos nos conuersos dicimus, illam scripsisse« audierant.

Dei dilecte, Dei electe HILDEGARDI domine uenerab., M. prior, totaque congregatio fratrum in Eberbach, in thalamo summi Regis perfrui deliciis sempiternis.

 Deo dignissima sanctitatis uestre odorifera et suauissima opinione sepe audita, nos inertes et indigni ineffabili spiritus letitia sumus gauisi pro eo quod Deus omnipotens gratia et misericordia uobis tanta sue largitatis contulit dona mirifica. Patet enim luce clarius, quod uos diligat Dominus in hominibus ipsum diligentibus, quoniam tam digna, tam grata, tam amabilis, tam uenerabilis estis eis omnibus, in quibus habitat, ut eum in uobis esse, uobiscum manere nullus ambigat. Cui uero uirtutum tanta collata sunt beneficia, sancte quoque pietatis uobis inesse non dubitamus munera, et pie caritatis,  pieque compassionis non deesse uiscera. Unde pietatis uestre largitatem suppliciter exoramus, ut quia pro peccatoribus redimendis ac saluandis natus est Dominus ex carne B. Marie semper uirginis, amore ipsius Domini nostri omnipotentis, nostri Conditoris ac piissimi Redemptoris, nostri misereamini, participesque orationum uestrarum facere nos dignemini. Insuper etiam obnixe rogamus, ut litteras quas de secularibus et idiotis ad spiritalem conuersationem conuersis, quos nos conuersos dicimus, Spiritu sancto uos scripsisse audiuimus, nobis benigne transmittere non dubitetis, quatenus mirifica opera Dei et uoluntatem eius in ipsis uideamus, et quantum poterimus, toto affectu bonorum operum illa sequamur et compleamus. uale.



RESPONSUM HILDEGARDIS. AD CRISEOS MONACHOS  HILDEGARDIS. Ordinem Cisterciensem laudat, sed arguit illos »quos ipsi conuersos uocant, quorum plurimi se ad Deum in moribus suis non conuertunt.« Alia documenta addit.


Ego paupercula in lecto egritudinis plusquam per biennium iacens, hec uidi, et uocem de celo ad me sic dicentem audiui: Ad spiritalem populum, quem Deus in prescientia sua cum miraculis prophetie, secundum quod ipsi placuit, presciuit, que uides et audis scribe, hoc modo incipiens: Deus quedam uirtuosa opera, que in sanctis et electis suis operatus est, per quatuor secretorum Dei animalia presignauit. Ipse enim homini per eadem  animalia et per cetera miracula occulta mysteria sua manifestat, quemadmodum Ezechieli prophete et Ioanni dilecto suo per ipsa animalia ostendebat , quod ex communi populo spiritalem populum segregari et congregari uellet. Ioannes quippe dicit: In medio sedis, et circuitu sedis quatuor animalia, plena oculis ante et retro . Quid dicitur? In fortitudine potestatis Dei, qui Deus et homo est, et in omni parte qua potestas ipius extenditur, quatuor euangelistis imbuti fideles, precepta Dei ruminantes, et plenitudinem circumspectionis uirtutum habentes esse debent, ita ut uideant unde facti processerint, et etiam quid futuri sint. Deus enim ignis est , et angeli miracula  eius hominibus sepe nuntiant et mirabilia throni sui, urentes spiritus sunt , qui ante faciem eius lucent, et qui in amore suo ita ardent, ut non aliud uelint quam quod ipse uult. De quibus dictum est: Qui facis angelos tuos spiritus, et ministros tuos ignem urentem . Quid dicitur? Omnipotens, tu ille es qui facis nuntios tuos, scilicet eos qui ad salutem hominum a te diriguntur, esse spiritus cum emissione, cessantes in indeficienti uita in conspectu tuo sunt, et iterum spiritus esse nuntios tuos, cum ad precepta tua adimplenda nuntii fiunt. Angeli namque nuntii sunt, quoniam unamquamque inspirationem spiraculi illius, quod  Deus in hominem misit , Deo renuntiant. Hoc enim modo propter homines officiales sunt, quia propter opera eorum colligunt et discernunt, et propter opera hominum, que per Spiritum operantur, ipsi etiam spiritus uocantur et angeli, quoniam a superno rectore ad iudicia sua explenda multoties diriguntur. Sed ministros tuos, qui ubique uoluntati tue deseruiunt, facis ignem urentem, cum in amore tuo ardent, in quo etiam ardore cum indefessa laude tibi iterum ministrant. Ministri enim Dei, qui faciem eius semper inspiciunt, uelut flamma coruscant, et in eadem coruscatione miracula eius uident, et illa mirando et laudando agnoscunt, ideoque et ignis urens sunt , et per Deum qui ignis est, ardent, nec per alium accendi nec exstingui  poterunt; sed in amore ipsius inextinguibiliter ardentes, quia ipse pallio humanitatis circumdatus, ad admiranda miracula eos semper inducit. Nam pallio fortitudinis sue Deus se precinxit , per quod hominem speculum honoris sui et miraculorum suorum constituit, quatenus homo contra diabolum pugnaret et eum superaret, et sic in diuina laude semper persisteret. Eodem quoque modo Deus facit illos, qui nuntii sui sunt, filiis Ecclesie uerba salutis pronuntiantes spiritus, cum eos carni sue resistere et spiritui seruire iubet, quos sic toto corde spiritales effectos, iterum deinde tanto fiducialius precepta sua populo propalare instituit: facit etiam et illos, qui sibi ministrando die ac nocte laboribus sunt, in amore suo ardere, et ita  ignem urentem esse, et sic etiam ignem effectos, iterum seruitio suo sine tedio insudare. Deus namque in prescientia sua preordinauerat, quod miracula et occulta sua, que in angelis sunt, etiam in hominibus signanter operaretur, unde et angelos hominibus loqui fecit, ut in Abraham et Iacob factum est, quemadmodum etiam Balaam asina locuta est . Angelicos etenim spiritus, qui ei ministrant, faciem ipsius laudantes et honorantes, occultis suis quasi uestimento operit, et ideo etiam urens ignis dicuntur. Et per hos igneos ministros, qui secretis Dei uelut uestimento tecti sunt, eremite designantur, qui seipsos abnegantes, quasi homines non sint, uiuunt, et consortium hominum  fugiunt. Nam Deus per opus suum quod homo est, magna mirabilia operatur, que in angelicis spiritibus predestinauit, et que coram ipso cum laude et mirilico honore fulminant. Sed et, ut prefatum est, in circuitu sedis, quatuor animalia plena oculis ante et retro  ostenduntur: quod sunt omnia opera sancta, que Deus in hominibus istis operatur, qui ad ipsum et ad thronum suum respiciunt, per fidem oriens, per spem auster, per recordationem lapsus, qui in primo parente factus est, occidens, quasi retro existentibus, atque per prouidentiam oculos in ante, ad aquilonem dirigentibus, ne bellator aquilonis cum cadente morbo superbie, et cum ardente flamma incestus eos corruere faciat. Cum oculis itaque istis, quos undique habent, ad Deum  anhelare debent, ne a fide exstinguantur, et ne a luce separentur, et ne sic aquiloni appropinquent, ut morte eterna suffocentur. Istud quippe est, quasi in circuitu sedis; quoniam oriens, auster et occidens Deum ostendunt; sed aquilo totus ab ipso superatus, uelut scabellum pedum ei subiectus est. Et deinde scriptum est: Et animal primum simile leoni, et secundum animal simile uitulo, et tertium animal habens quasi faciem hominis, et quartum animal simile aquile uolanti . Quid dicitur?

Animal hoc primum cucullatos homines significat, qui primi in fortitudine leonis, se omnino a seculo abstrahunt: unde etiam et illis igneis, qui occultis Dei uelut uestimento cooperti sunt, et qui faciem Dei semper inspiciunt, assimilantur. uestitus  enim istorum non a seculo est, sed mirabiliter a Deo, quemadmodum Deus in illis ordinauit, qui hunc primitus ostendendo et docendo protulerunt. Nam cuculla eius ab angelicis spiritibus presignata est, qui in faciem Dei et non in alium aspiciunt; et latitudo eius ad similitudinem nubis tendit, quoniam et angeli in nubibus multoties uisi sunt: et quia etiam uestis innocentie Ade, quasi lucida nubes erat. Homines itaque isti cuculla caput suum tegunt, ne ad sinistram uel ad dextram declinantes, recte coram se in impetu spiritus gradiantur, Deum semper inspicientes, ne de bonis operibus reuertantur. Hec omnia in obedientia, quam Filius hominis per semetipsum ostendit, fieri debent, quatenus precepta magistrorum cum timore Dei obseruentur,  ita etiam, ut sicut homo a uoce tonitrui perire formidat, sic etiam peccata timeat. Nam, sicut leo ceteras bestias in fortitudine precellit, sic isti in fortissima ui diuinitatis ceteros homines precellunt, quoniam, quamuis homines sint, non sicut homines uiuunt. Cum enim homo seculo abrenuntiando seipsum Deo obtulerit, mundum accusat, ita ut ille in omnibus sibi inutilis sit, et sic mentem suam eleuat, quemadmodum Daniel dicit: Aspiciebam in uisione noctis, et ecce cum nubibus celi, Filius hominis ueniebat, et usque ad Antiquum dierum peruenit . Quid dicitur? Cum mentem meam ad celestia sursum eleuarem, aspiciebam in consideratione plurimarum aduersitatum, quod omnia  superna et diuina miracula, que Deus in angelicis spiritibus operatus est, per Filium suum in hominibus presignaret: et ita idem Filius usque ad Antiquum dierum peruenit, quia Filius Dei, Deus et homo est, et ita Deus et homo, unus Deus est. Deus enim homo est, et homo iste Deus est. Sed et bona opera hominum, et laudes angelorum se coniungunt, et unum in Deo sunt. His quoque cucullatis hominibus turba uirginum associatur, que uirum cum amore et diuitiis et totum mundum relinquunt. Sicut enim uirgo deliciis mundi ablata esse debet, ne ubera uoluptatis sugat; sic etiam turba cucullata, a mundo relicta esse debet, ne ulla officia secularia cum illo exerceat. Et uirgo a uiro relicta est, ita ut sub cura et potestate ipsius non sit, sicut  libera ab eo est; sic etiam monachus a mundo relictus, illi subiugatus non sit, sed liber ab illo maneat. uirginitas quoque solem significat, qui totum mundum illuminat, quia Deus uirginitatem sibi adiunxit, que uiro relicto illum genuit, quem radius diuinitatis perfudit, qui et omnia regit. Rex namque qui cuncta regit, Deus est; et illa uirginitas coniuncta est, quando Deus et homo de uirgine natus est. Sic astitit regina a dextris eius in uestitu deaurato, circumdata uarietate , quoniam diabolo repugnans astitit uirginitas uirtuti diuinitatis in opere fulgente, ubique comprehensa multitudine diuersarum uirtutum. Diuinitas quippe uirginitatem sibi desponsauit, cum primus angelus ad sinistram partem cecidit, et tunc etiam populum  saluationis in Adam sibi elegit, quem dexteram suam nominauit, de quo populo uirginitatem sibi adiunxit, que maximum opus protulit; quia, ut Deus per uerbum suum omnia creauit, ita et uirginitas per calorem sancte diuinitatis Filium Dei genuit. Sic uirginitas absque fecunditate non est, quoniam uirgo Deum et hominem, per quem omnia facta sunt, genuit. Sed et hoc modo omnes uirtutes ueteris et noui testamenti, quas Deus in sanctis suis operatus est, uelut uestimentum auro decoratum, deaurate sunt, et has uirgo ad se libere colliget, quoniam ligatura uiri eam non constringet. Rota quoque quam Ezechiel uidit , uirginitatem presignauit, quia eadem uirginitas ante Incarnationem Filii Dei in lege prefigurata  est. Post Incarnationem autem eius illa mirabiliter plurima miracula operatur, quoniam Deus per ipsam omnia piacula purgauit, et unamquamque institutionem recte ordinauit. uirginitas quippe uetera suffert, et noua sustinet, et ipsa radix et fundamentum est omnium bonorum, quia semper et semper cum illo fuit, qui sine initio et sine fine est. Nam natura hominis que propter peccata perdita fuit, per illam in saluatione reuixit, cum per alienam naturam peccata hominibus abstraxit.

Secundum autem animal simile uitulo, in clericali habitu diuino sacrificio insistentes ostendit, hos uidelicet, qui uineam Domini Sabaoth circumfodiunt,  et agrum preceptorum Dei arando ubique euertunt, et hos etiam qui angeli Domini exercituum nominantur, qui ab hoc quoque cingulo castitatis se cingere debent, ne in uanitate carnalium uoluptatum uadant, sed ut agrum cum aratro strenue euertant. Circumcisionem quoque sobrietatis habebunt, quoniam per ipsos peccata hominum abluuntur, et hoc in misericordia fiet, quia in semetipsis peccata sentiunt. Hec itaque preclara genera, uidelicet hominum illorum, qui per leonem et uitulum designati sunt, aliud quoddam genus hominum ad se trahunt, quos ipsi conuersos uocant, quorum plurimi se ad Deum in moribus suis non conuertunt, quia contrarietatem potius quam rectitudinem diligunt, et opera sua cum sono  temeritatis agunt, de prelatis suis sic dicentes: Qui sunt, et quid sunt isti? Et quid fuimus, aut quid sumus nos? Et quoniam sic agunt, pseudo-prophetis similes sunt, et quia non recte diiudicant, quomodo Deus populum suum constituit. uos ergo qui Deum timetis, audite Spiritum Domini ad uos dicentem: Hec supradicta mala a uobis auferte, et uosmetipsos ante dies tribulationum illarum purgate, cum inimici Dei et nostri uos fugabunt, et in rectum locum humilitatis et paupertatis uos conuertent, ne amodo in tanta latitudine permaneatis, quanta hactenus fuistis, quemadmodum etiam ueterem legem Deus a consuetudine sua in spiritalem uitam mutauit, et ut unamquamque priorem institutionem ad utiliora purgauit. In primo enim ortu Deus Ade concessit  terram colere, Abel sacrificare, Ne edificare, et hoc usque ad summum sacerdotum, quod in Christi Incarnatione exortum est, quod prius Abraham per circumcisionem, Moyses per legislationem prefigurabat. Sed hec omnia idem Filius Dei postea in humanitate sua perfecit, unde et ad homines intelligenda sunt. Post ruinam autem Ade, Deus tam in hominibus quam in angelis ordinationem suam recte presignauit. Nequaquam autem deceret ut sacerdos officia agricole, discipulus officia magistri coleret, cum agricola sacerdotem, discipulus magistrum in timore et humili patientia imitari debeat. Omnipotens enim Deus in operibus suis cognoscitur, quemadmodum in Adam operari incepit, cui terram colere et homines procurare dedit, quia et ipse  Deus omnia creauit, et ut per sacrificium Abel Filium suum pro redemptione populi sacrificandum presignauit, et sicut per Ne, qui arcam edificauit , quod in spiritali populo magistri constituendi essent, prefigurauit. Nunc uos magistri supradictos homines, scilicet conuersos, in ordine uestro corripite et corrigite, quia plurima pars eorum nec in die, nec in nocte operatur, quoniam nec Deo, nec seculo ad perfectum seruiunt, et eos ab ignorantia ista excitate, uelut bonus pigmentarius hortum suum ab inutilibus herbis purgat; in uobismetipsis autem secundum ordinem uestrum preuidentes, et iuste intelligentes ne iniuste iudicetis. Inconueniens itaque esset, ut leo, uitulus,  homo et aquila, in significationibus suis sibi inuicem aduersarentur; sed unumquodque istorum alteri iustitiam in figura hominis, ad curationem hominum signati sunt, sanare, ungere, et baptismum sanctificare cum humili obedientia possunt. Nam omnis sacerdos qui a Deo unctus et sacerdos nominatus est, uulnera peccatorum et curare cum iudicante iustitia poterit, quoniam officium hoc a Deo habet; et ideo illud implere non negligat. Et ego paupercula et indocta feminea forma, quamdam bestiam uidi, cuius facies et anteriores pedes eius similes urso erant, et cuius reliquum corpus similitudinem bouis ostendebat, excepto quod posteriores pedes eius similitudinem pedum asini habebant, et quod cauda carebat. Tria autem cornua in  capite habuit, quorum duo similitudinem bouis habentia, iuxta aures erant; tertium uero, in medio frontis existens, cornu capricorni assimilabatur; facies uero eiusdem bestie ad orientem, posterior autem pars eius ad occidentem uersa fuit. Quod sic intelligendum est: Bestia hec, cuius facies et anteriores pedes similes urso sunt, bestiales mores latenter habentes quosdam homines ostendit, qui quidem mansuetudinem uerborum proferunt, sed in exemplis uestigiorum suorum, ubi ui ante ad rectitudinem incedere deberent, temeritatem et duritiam peruersitatis demonstrant. Cuius reliquum corpus similitudinem bouis ostendit, excepto quod posteriores pedes eius similitudinem pedum asini habent, et quod cauda caret; quoniam iidem homines  iugum Dei ut bos se ferre simulant, cum tamen in subsequentibus exemplis mores asini, qui sub pondere cadit, in se manifestant, nec se caudam habere demonstrant, quia in ipsis deficit quod Dominus iubet, hostiam cum cauda offerri , scilicet quomodo bonum quod in humilitate et paupertate inceperunt, ad finem beatitudinis non perducunt. Quod autem tria cornua in capite habet, quorum duo similitudinem cornuum bouis habentia, iuxta aures sunt, in hoc tres uitas hominum in principali commercio stantes, designant, ita quod due effigiem in agro Dominico laborantium, et uerbo Domini auditam prebentium simulant; tertium uero in medio frontis existens, cornui capricorni assimilatur, quoniam hoc in fortitudine  fiducie sue spiritales homines istos manifestat, qui in squalore capricorni altitudinem illam, in qua nullatenus permanere possunt, ascendere satagunt. In hac etenim altitudine ceteros populos, ut Pharisei publicanos spernunt et uelut inutiles despiciunt , et se etiam officialibus quibusdam causis regionum adiungunt, quatenus per illas aliis duobus cornibus meliores et excellentiores habeantur; et ut etiam ita altitudinem sanctitatis, ascendere uideantur. Nam et seculari sollicitudini se adiungunt, et multiplicem locupletationem comprehendunt, uelut totam terram laboribus suis euertunt, et per hoc latitudinem diuitiarum plus quam deberent capiunt, in similitudine quoque  iuuenis huius illud facientes, cui Filius Dei dixit, quod quecunque haberet uenderet et daret pauperibus, et ille abiit merens, quia et diuitias seculi et uitam eternam habere uolebat , quod difficile erat ut fieret. Homines enim isti celum et terram simul habere uolunt, quod impossibile est; quoniam in comprehensione et possessione diuitiarum, absque superbia elationis et absque proprietate uoluptatis nequaquam stare possunt, sicut etiam impossibile esset, quod homo in cacumine uerticis alicuius montis staret, et tempestate ualidi uenti quassatus non caderet. Amorem quoque hunc et timorem non habent, quos egenus habet, qui manum suam ad auxilium et eleemosynam porrigit, sed in stultitiam asini se  inuoluunt, qui magnis oneribus se onerari patitur, quousque sub eodem onere succumbit, quoniam iugum spiritalis uite et sollicitudinem seculi habere uolunt; sed in ipsis stare non possunt, et idcirco ut asinus cadunt. Unde et facies eiusdem bestie ad orientem, posterior autem pars eius ad occidentem uersa est; quia, cum spiritalem uitam attendere uidentur, seculari quoque inherent, in hoc perditos angelos imitantes, qui in semetipsos confidentes, de celesti gloria corruerunt .

Et tertium animal habens faciem quasi hominis, seculares homines istos significat, qui opera sua cum sollicitudine corporis et anime faciunt, et tamen bona intentione ad Deum ascendunt, quasi cum pennis uolent, quia queque bona desideria, sicut  radius solis, ex corde iusti emittuntur, unde et uelut penna uidentur. Sed et ad obseruanda precepta legis et sacerdotis currunt, et ad diuidendas eleemosynas in misericordia mouentur, atque in terram aspiciunt, quomodo in illa crescant, et in genitura prolis se pulueri terre pares estimant, et peccatores se nominant, et ita in seculari uita, magis penam quam uoluptatem carnalis gaudii habent, et sic ad magistros suos scilicet sacerdotes perueniunt, faciem suam, qua peccata gustabant, mutantes, atque per gratiam Spiritus sancti in penitentia peccata sua confitentes, et sic renouabantur, ut scriptum est: Renouabis faciem terre . Quod dicitur: O Deus, in nouo Spiritu renouabis uoluntatem hominis, qui peccare studebat; ita eum  de malo studio ad bonum desiderium conuertes. Nam per penitentes faciem terre renouabis, cum homo sentit, et scit se peccatis ita inuolutum, ut se continere non possit quin peccet; et tamen ad renouationem penitendo se conuertit: si enim homo non peccaret, non renouaretur. Quidam etiam alio modo renouantur, uidelicet cum peccata propter penam penitentie fugiunt, ita quod peccare nos querunt; et quidam alio modo, cum peccata, que in se sentiunt, et que facere possent, propter amorem uirtutum deuitant: unde et sic renouationem per Spiritum sanctum accipiunt. Sicut enim terra in tempore uiriditatis non omittit quin fructum afferat, et sicut in tempore sicco pallescit et arescit,  et deinde iterum ad uiriditatem suam redit; sic etiam Deus hominem posuit, ut in operibus suis in semetipso renouetur. Scriptura namque in omnibus operibus hominis recte diuidenda est, uelut etiam ex una aqua multe aque diuiduntur, quemadmodum et Deus aqua in totum orbem terrarum diuisit. Isti quoque seculares homines semetipsos semper inspiciunt et considerant, quid sint et qualiter uiuant, et quomodo sibi peccata abstrahant: et sic uiuentes in timore Dei, in terrenis sunt, et celestia non dimittunt. Nam Deo in semetipsis immolant, cum eum adorant; ita quod ipsi uelut luna fulminant, cum ad ipsum ex intimo corde suspirant. Sed cum in peccatis ut luna defecerint, illico per penitentiam resurgunt, quemadmodum etiam luna  post defectum suum per solem resurgit. Ipsi etiam dormiunt inter medios cleros penne columbe deargentate ; quoniam ubi dorminut, ne peccent, in medio magistrorum uolantium in simplicitate pure scientie sunt; et hoc faciunt, cum de inceptis peccatis declinant, et cum ab eis quiescunt, quemadmodum ales caput inter medias alas suas ad quiescendum declinat, uidelicet celestia amantes, et in terrenis causis peccata sua per penitentiam confitentes. Unde et beati mortui qui in Domino moriuntur , sunt qui seculariter secundum legem uiuunt. O quantum miraculum in ipsis est, quod sic uiuendo, et quod per amaritudinem penitentie peccata relinquendo, homines existunt! Sed et animali, quod faciem hominis  habet, similes erunt, quoniam cum terrenis peccatis per penitentiam se opponunt, et eis alieni fiunt, quemadmodum etiam natura animalium, nature hominis aliena est. Itaque in scientia bonorum operum deargentati apparent, quia simplices mores infantis, qui peccatum nescit, habent, cum ipsi peccatum nec amplecti, nec pascere uolunt. Cumque in simplicitate hac fulgere student, tunc posteriora dorsi eorum in pallore auri apparebunt, quia posteriora eorum, in quibus in peccatis prius fortes erant, cum peccare consueuerant, nunc retro proiecta, in timore Domini sapientiam demonstrant, quoniam in bonis actibus deaurata resplendent.

Quartum uero animal simile aquile uolanti,  quosdam homines de peccatis se continentes ostendit, qui ex prefatis secularibus ad continentiam surgent, uelut in Maria Magdalena factum est, que omnia peccata sua abiiciens, ea pro luto computauit, et ita optimam partem elegit , et in aurora sanctitatis consedit, sed in ueteri testamento multi propter tedium seculi huius peccata relinquebant, et multi etiam propter amorem iustitie, de peccatis se continebant; nunc autem in nouo sole, scilicet in Christo Iesu, continentes nominantur, quia in simplicitatem infantis qui peccata nescit, uertuntur, cum ipsi peccata repudiant, et cum ea in uoluntate nesciunt. In duabus enim partibus ad celestia ascendunt, quoniam cum bona  intentione et cum sancto desiderio, ea que sursum sunt, pre ceteris qui seculum prius non cognoscebant, diligunt; et quia, sicut aquila, que pre aliis uolatilibus altiora petit, sic sursum uolant, quod ita in candorem eterne uite conuertuntur, ut de illa saturari non possint; et quod hoc per ardorem ueri Solis conculcant, quod prius, peccatis inuoluti, fecerunt. In fortissima quoque ui sanctitatis considerant, quanti dolores et quam grauia pondera in peccatis sunt, que ipsi palpando prius tetigerant, et illa nunc ut mortiferum cadauer in semetipsis occidunt, et corpus suum ut occisam ouem constringunt et persequuntur; atque sic in ardentem solem aspiciunt, omnia secularia que ante cognouerant, retro abiiciendo, et pro puluere  computando, et in ardenti amore Dei timorem gehenne spernendo, et ut in fide et in spe perseuerare debeant, confidendo.

Hoc itaque modo faciunt, ut Isaias dicit, quoniam Seraphin alis duabus uelabant faciem eius , que ale fidem et spem significant; quia in fide fideles homines Deum uident, et per spem premia eterna desiderant, et duabus uelabant pedes eius, qui sensualitatem et intellectum offendunt, quandoquidem iidem homines nuditatem peccatorum suorum tegunt, ne carnalia desideria proprie uoluntatis sue perficiant. Sed et alis duabus uolabant, que caritatem Dei et proximi demonstrant; quoniam, cum Deum super omnia diligunt proximo suo in necessitatibus suis assistunt, et ita in fortitudine  Dei super omnia uolant, cum cuncta terrena transcendunt, atque unamquamque rem in peccatis diligenter aspiciunt, quatenus per abstinentiam peccatorum se affligant, et sic etiam in pleno desiderio cum pretiosis lapidibus bonorum operum celestem Ierusalem ornant. In leta quoque uia preceptorum Dei non dormitant, sed semper in nouitate desiderii anime uelut canens tuba sonant, quod sunt ardentia suspiria, que in nocturna obscuritate in peccatis nati ad Deum habent, quando eum in timore et amore cognoscunt, dicentes, quod ipse sanctus sit qui omnia creauerit, et quod sanctus sit qui nunquam mortalis fuerit, et quod sanctus sit qui infernum fregerit, et ab illo electos suos eduxerit. Beati namque homines bene operando et Deum laudando  nunquam cessabunt, et cum operari cessauerint, post finem tamen uite sue a laude Creatoris sui non desistent. Ego autem paupercula, ab infantia mea debilis et infirma, in mystica et uera uisione ad hanc scripturam coacta sum, eamque in graui egritudine in lecto iacens, Deo iubente et adiuuante, conscripsi, quatenus illam prelatis et magistris, qui ad seruitium Dei signati sunt, representarem, ut in ipsa quasi in speculo considerarent, qui et quales essent, et ut eam illis demonstrarent et aperirent, qui per obedientiam illis subiecti sunt. Et audiui uocem de celo dicentem: Nemo uerba hec contemnat, ne si ea contempserit, uindicta Dei super eum cadat.



EPISTOLA LII.





WERNERI DE KIRCHEIM, CUM CAETERIS SOCIETATIS SUAE FRATRIBUS AD HILDEGARDEM. Preces Sancte Hildegardis enixe postulant; uerba ipsius scripto commendata habere uolunt.

HILDEGARDI mente et corpore uirgini immaculate, et a cunabulis Deo dicate, WERNERUS de Kircheim cum ceteris societatis sue fratribus, in parochiis suis Deo quamuis indignum famulatum exhibentibus, exemplo Debbore hostiles turmas, Deo duce, proterere .

Quia uirtutum uestrarum fragrantia non modica terrarum spatia dispersit, eo quod non solum operari bona, uerum etiam prophetare futura, contemplari celestia Spiritus sancti gratia cor uestrum  mundum illustrauerit, dignum duximus, licet indigni, uestre sanctitati obtentu fraternitatis nos committere. Et certe quia nos ultima Christi membra uobiscum fore credimus, fidenter dicimus, quod quidquid in eius nomine uos poscimus, cum prestare potestis, non negetis postulantibus. Rogamus ergo benignitatem uestram, mater et sponsa Agni, quatenus in uestris orationibus nostri memineritis propensius, certa de nostris, si quid possunt apud Deum, quod inter orandum semper uestri memoriam faciemus . Adhuc unam petitionem uos petere presumimus, scilicet ut uerba que, Spiritu sancto uos docente, nobis et aliis quamplurimis in Kyrcheim presentibus, de negligentia sacerdotum, quam in diuino sacrificio habent, aperuistis, materna  pietate nobis scribere et transmittere non negligatis, ne a memoria nostra elabantur, sed ut ea attentius pre oculis nostris habeamus; quoniam cum terrenis et secularibus causis plus quam opus, inhiamus, uerba transitoria in uentum multoties negligenter emittimus. ualeat materna dilectio in uobis.



RESPONSIO HILDEGARDIS Ecclesie imaginem inducit querelas grauissimas contra peccata sacerdotum fundentis. uaria predicit que seculo XuI omnino impleta sunt.

In lecto egritudinis diu iacens, anno Dominice Incarnationis millesimo centesimo septuagesimo, uidi uigilans corpore et animo, pulcherrimam imaginem, muliebrem formam habentem, que electissima  in suauitate, et carissima in deliciis tante pulchritudinis erat, ut eam humana mens nequaquam comprehendere ualeret, et cuius statura a terra usque ad celum pertingebat. Facies quoque ipsius maxima claritate effulsit, et oculus eius in celum aspexit. Candidissima etiam ueste ex albo serico induebatur, et pallio pretiosissimis lapidibus, scilicet smaragdo, sapphiro, baccis quoque et margaritis ornato circumdabatur, calceamenta ex onychino circa pedes habens. Sed facies eius puluere aspersa erat, et uestis in dextero latere scissa fuerat, atque pallium eius elegantem pulchritudinem suam amiserat, et calceamenta ipsius denigrata erant. Et ipsa uoce magna et lugubri in altitudinem  celi clamabat, dicens: Audi, celum, quod facies mea sordidata est; et, terra, luge, quod uestis mea scissa est; et, abysse, contremisce, quod calceamenta mea denigrata sunt. uulpes foueas habent, et uolucres celi nidos , ego autem adiutorem et consolatorem non habeo, nec baculum super quem incumbam, et a quo sustenter. Et iterum dicebat: Ego in corde patris latui, quousque Filius hominis, qui in uirginitate conceptus et natus est, sanguinem suum fudit, qui etiam cum eodem sanguine me sibi desponsauit et dotauit, quatenus in pura et simplici regeneratione spiritus et aque, contractos et contaminatos a spuma serpentis, regenerarem. Nutritii autem mei, uidelicet sacerdotes, qui faciem meam facere deberent uelut auroram  rubere, et uestem meam ut fulgur eoruscare, ac pallium meum ut pretiosos lapides radiare, et calceamenta mea ut candorem fulgere, faciem meam puluere consperserunt, et uestem meam sciderunt, palliumque meum umbrosum fecerunt, et calceamenta denigrauerunt, et qui me ubique ornare debuerant, me in omnibus his destituerunt. Nam faciem meam per hoc sordidant, quod corpus et sanguinem sponsi mei cum magna immunditia lasciuie morum suorum, et magna spurcitia fornicationum et adulteriorum, et pessima rapina auaritie, uendendo et emendo queque inconuenientia tractant et accipiunt, atque tanta sorde circumuoluunt, uelut si infans in lutum ante porcos poneretur. Sicut enim homo, cum Deus ipsum de limo terre fecit, et  in faciem eius spiraculum uite inspirauit , mox caro et sanguis factus est, ita etiam eadem uirtus Dei, oblationem panis et uini et aque super altare, ad uerba sacerdotis diuinitatem inuocantis, in ueram carnem et uerum sanguinem Christi, uidelicet sponsi mei transfert, quod tamen propter cecitatem hanc, qua homo in casu Ade cecatus est, homo carnalibus oculis uidere non potest. Fixura namque uulnerum sponsi mei recens et aperta est, quandiu uulnera peccatorum hominum patebunt. Hec eadem uulnera Christi sacerdotes, qui me candidam facere, et mihi in candore seruire deberent, in nimia auaritia sua de Ecclesiis ad Ecclesias discurrentes contaminant. uestem quoque meam per hoc scindunt quoniam preuaricatores legis et Euangelii  ac sacerdotii sui sunt, et pallium meum in hoc obfuscant, quia precepta que in eis instituta sunt, per omnia negligunt, nec ea in abstinentia uelut in smaragdo, nec in largitione eleemosynarum uelut in sapphiro, nec in aliis bonis et iustis operibus  bona uoluntate et perfecto opere complent. Sed et calceamenta mea superius denigrantur, quoniam ipsi nec recta scilicet, nec dura et aspera iustitie itinera habent, nec bona exempla subditis suis prebent, cum tamen subtus in calceamentis meis quasi in secreto meo candorem ueritatis in aliquibus habeam. Falsi quippe sacerdotes in semetipsis decepti sunt, quoniam honorem sacerdotalis  officii sine opere habere uolunt, quod esse non potest, quia nulli merces, nisi premisso labore operis, dabitur. Ubi autem gratia Dei hominem tangit, ibi ipsum operari, ut mercedem accipiat, facit. Cum itaque uarios dolores, qui hominibus contrarii sunt, in ultione Dei pluat, et totam terram nebula obtegat, ita ut uiriditas eius arescat, et ornamenta ipsius fusca fiant, abyssus quoque contremiscat, quoniam in ultione et dolore cum celo et terra in furorem mouebitur. Principes enim et temerarius populus super uos, o sacerdotes , irruent, et uos abiicient et fugabunt, et diuitias uestras uobis auferent, pro eo quod tempus sacerdotalis officii uestri non attendistis. Et de uobis dicent: Adulteros istos et raptores et plenos  omni malo, ab Ecclesia eiiciamus. Et in hoc facto obsequium Deo se exhibuisse uolunt, quia Ecclesiam per uos pollutam esse dicunt. Unde Scriptura dicit: Quare fremuerunt gentes, et populi meditati sunt inania? Astiterunt reges terre, et principes conuenerunt in unum . Nam permissione Dei, super uos in iudiciis suis fremere incipient plurime gentes, et multi populi de uobis meditabuntur inania, cum sacerdotale officium uestrum et consecrationem uestram pro nichilo computabunt. His assistent in euersione uestra reges terre, et terrenis rebus inhiabunt, et principes qui uobis dominabuntur, conuenient in hoc uno consilio, quatenus uos de terminis suis expellant, quoniam innocentem Agnum a uobis per pessima opera fugastis. Et audiui  uocem de celo dicentem: Imago hec Ecclesiam demonstrat. Quapropter tu, o homo, qui ista uides et audis plangentia uerba, hec sacerdotibus qui ad regendum et docendum populum Dei constituti et ordinati sunt profer, quibus cum apostolis dictum est: Ite in orbem uniuersum, et predicate Euangelium omni creature . Cum enim Deus hominem creauit, omnem creaturam in ipso signauit, quemadmodum in paruo loco membrane, tempus et numerus totius anni describitur; et ideo Deus hominem nominauit omnem creaturam. Et iterum ego paupercula feminea forma gladium euaginatum in ere pendentem uidi, cuius acies una ad celum, altera ad terram uersa erat. Et gladius iste super spiritalem populum extendebatur, quem  propheta olim preuiderat, cum admirando dicebat: Qui sunt hi qui ut nubes uolant, et quasi columbe ad fenestras suas?  Isti etenim, qui de terra eleuati, et de communi populo separati, sancte uiuere et in columbina simplicitate morum et operum esse debuerunt, nunc praui in moribus et operibus suis sunt. Et uidi quod gladius iste quedam loca spiritalium hominum abscindebat, quemadmodum Ierusalem post passionem Domini abscissa est. Sed tamen uidi quod plurimos timoratos, puros et simplices sacerdotes in aduersitate ista sibi Deus obseruabit, uelut Elie respondit, ubi dicebat, quod dereliquisset sibi in Isrel septem millia uirorum, quorum genua non sunt incuruata  ante Baal . Nunc autem inexstinguibilis ignis Spiritus sancti, ut in meliorem partem conuertamini, uobis infundat.



EPISTOLA LIII.





FRATRUM HAGENHENSIUM AD HILDEGARDEM. Ut discordiam apud ipsos ortam sedare et exstirpare non omittat, precantur.

HILDEGARDI, caste columbe in foraminibus petre latitanti , fratres, heu! conturbati in Hagenhe, orationum suarum deuotionem, et quod spectat ad eternam salutem.

Quoniam Dei gratia, lux uestra coram hominibus salubriter lucet , Patrem uestrum qui uos ardentem lucernam ad illuminationem Ecclesie superposuit, glorificamus, et quamuis peccatores,  sanctitati tamen uestre, qua celestis sponsi amplexibus singulari priuilegio inheretis, cordialiter congaudemus. Charitatem etiam uestram ignorare nolumus, quod die noctuque uos facietenus uidere desideramus, et assidue uestri memoriam in orationibus nostris facientes , uos absentem corpore, quasi presentem interdum amplectimur mente. Ergo perfectionem uestram humiliter deprecamur, ut sponso uestro, sub cuius umbra secure requiescitis , nos iuxta uiam mendicantes commendetis , ne preteriens turba clamores nostros compescat; sed orationibus uestris ad Dominum adiuti, mereamur a cecitate cordium nostrorum illuminari. Hoc autem idcirco dicimus, ut dissensionem, quam in loco nostro ortam  esse scitis, quemadmodum incepistis , sedare et exstirpare non omittatis; et ut per hoc quoque litteras commonitorias nobis transmittatis, quia nisi citius exstinguatur, periculum magnum tam animarum quam corporum facile incurremus. Gratia Spiritus sancti que uos interius docet et multa secreta uobis demonstrat, hec etiam nobis, secundum quod sibi placuerit, manifestare dignetur.



RESPONSUM HILDEGARDIS. Preclaram mittit de multis uitiis et uirtutibus instructionem admonitionemque et adhortationem ad studium uirtutum.

Ego paupercula forma, multa egritudine diu grauata, per ueram sapientiam cogebar, ut hec  uerba ipsius, populo loci huius proferrem. Et audiui quod eadem sapientia populo huic opus suum proponebat, scilicet, quomodo celum et terram in recta mensura constituisset, quatenus fratres eiusdem populi cognoscerent, qualiter institutio eorum primitus constituta esset, et qualiter nunc destituta esset. Et dixit: Gyrum celi circuiui , altitudinem et profunditatem eius ita constituens, ne rectum modum suum superexcellerent; et latitudinem totius orbis sic ordinaui, ne ipsa mensuram suam inordinate excederet. Solem quoque feci, ut in die luceret et tenebras obtegeret; et lunam, ut in nocte cum stellis claresceret. In uerbo quippe illo, cum Deus dixit: Fiat, omnia hec facta sunt, ut etiam nunc persistunt: unde in his uelut in speculo  uos populi considerate, quatenus in hoc quod incepistis, permaneatis. Deus enim homini spiraculum uite inspirauit ; et ita uiuificatus, caro et sanguis factus est. Deinde autem consortium angelorum cum laude et ministerio illi dedit, et reliquam creaturam illi subiecit. Nam Deus lumen eternitatis illi concesserat. Sed ipse in omni honore isto uermem audiuit, et ita precepta Dei preuaricando obcecatus et exstinctus est. Unde diabolus in se gauisus, ait: Deum quem in celo superare nequiui, in opere suo, uidelicet in homine, qui alius Deus est, superaui. Diabolus namque hominem Deum nominauit, quemadmodum etiam seipsum esse Deum uoluit. Sed Deus in antiquo consilio,  quod ante euum in se habuit, computabat quomodo ordinationem suam ita obseruaret, ut ei in illa nullus resistere posset, et idem antiquum consilium a scientia omnium creaturarum in seipso abscondit, unde et diabolus illud nec sciuit, nec scit, atque eiusdem consilii usque in nouissimum diem inscius erit, ubi tunc in maxima confusione sua eiusdem consilii, quedam sentiet et cognoscet, per que per omnia confundetur. Nam diabolus hominem inseparabiliter perditum, ut ipse uoluit, putabat. Homines enim in magna seuitia et obliuione Dei, se homines fore obliti, inhumane uixerunt, quousque idem antiquum consilium quemdam sanctificatum populum sibi elegit. Et Deus sobrietatem et uirginitatem in Abel presignauit, qui propter iustitiam martyr effectus  , hoc fecit quod pater suus facere neglexit. Sanctificati autem populi se homines esse cognoscebant, et humane uiuebant, de quibus etiam Ne surrexit, quem Deus in arca obseruauit . Sed Deus uolens iniquitatem submergere, os abyssi aperuit, et plurimam creaturam in aqua submersit: et tunc per semetipsum iurauit, quod nequaquam ultra omnem carnem aqua perderet , recordans quia homo per aquam regenerandus et saluandus esset. Post diluuium uero antiquum consilium multa miracula ad confusionem diaboli ostendebat, qui de occisione Abel intra se gaudebat, dicens: Ecce opus Dei quod de paradiso eieci, in terra diuisum iacet. Sed Ne sanctificatus, in Spiritu  sancto operatus est, et altare Deo edificauit, in quo antiquum consilium altare illud presignauit, quod Ioannes in Apocalypsi uidit , super quod orationes sanctorum ascendebant. Cum enim homo in penitentia peccatorum orat, et cum salutem a Deo querit, sanctus nominatur. Antiquum quoque consilium plurima signa in Abraham operabatur, qui patriam et cognationem suam cum propria uoluntate sua reliquit, et duram legem, per quam mors confusa, et serpentis nequitia insanabili uulnere uulnerata est, in sanctitate iniit, quando precepta Dei adimpleuit, quod Adam non fecit, cum preceptum Dei preuaricatus, uoluntatem suam secutus est. Idem etiam consilium purificationem legis in Moyse constituit, et per sanguinem  hircorum et uitulorum presignauit, quod innocens agnus pro homine immolandus esset. Nam Filius Dei de corde Patris exiens, de uirgine natus est, et omnia hec per semetipsum impleuit. uirginitas in Filio Dei surrexit, que erecto uexillo celos penetrauit, quoniam idem Filius uirginis totus integer, totus sanctus fuit, et per eum magnus ordo uirginum surrexit, quem uetus lex non cognouerat. Sed et ipse sacerdos fuit, cum seipsum in ara crucis pro hominibus immolauit; cui etiam sacerdotes in sacerdotio suo adiuncti sunt, quia angelos imitari debent, qui nuntii Dei existunt. Angeli quippe opera hominum ex debito officii sui uelut scripturam Deo ostendunt, quod et sacerdotes faciunt, cum peccata hominum per penitentiam suscipiunt,  et ea per indultam misericordiam Deo ostendunt. Sic et uillicus fecit , qui diffamatus est apud dominum suum, quasi dissipasset bona ipsius, cum unumquemque debitorem domini sui minus scribere iussit quam deberet. uillicus etiam iste Synagoga est, que nullam liberationem per sanguinem hircorum et uitulorum habere potuit; sed immolationem innocentis agni prefigurauit, per quem officio suo priuari timuit, et intra se dicebat quod sufferre non posset duritiam legis que iussit: Si quis hoc uel illud fecerit, morte moriatur; et etiam erubescat quod foras proiiceretur, ita ut in nulla petitione misericordie reficeretur. Ex qua dum multi in Filio Dei ad indulgentiam conuerterentur, ipsa pro indulgentia merite pene laudabatur, quia dum  seruus per penitentiam et confessionem domino suo retributionem dederit, ab illo multum laudatur, quoniam eum multum dilexit, quemadmodum Maria Magdalena Christum dilexit. Scriptura hec sacerdotibus adest, unde etiam decet illos, ut Christum imitentur, et castitatem ament, et incestum fugiant. Filius namque Dei, ut iniustos iustos faceret, in cruce passus est; et etiam ipsos ad se trahit, ut de uillico dictum est. Sed Abel pro iustitia martyr exstitit.

Post passionem autem Filii Dei multitudo martyrum exorta est, qui pro fide et confessione ipsius passi sunt, quos etiam alii martyres comitantur, scilicet illi qui contra peccata et uitia pugnando se uincunt, et isti predictorum martyrum penne  sunt. Qui autem hos iniuste persequuntur, uindicta Dei super illos cadet. Sed et illi qui uirginitatem tribulando persequuntur, ita quod illam doloribus perfundunt, uindictam Dei non effugient; et ideo multoties accidit quod nobiles ex iudicio Dei ignobiles, et diuites egeni efficiuntur, et quod multis aliis periculis et calamitatibus subiiciuntur. Qui uero sacerdotale officium iniuste premunt et blasphemant, hi in reatu suo similes sunt Cain, qui fratrem suum occidit: unde pena illius constringendi et puniendi sunt. Sacerdotale namque officium in magisterio suo a Domino Deo est. Itaque Sapientia in turba loci huius turrim edificauit , quam baccis, topazio et sapphiro exornauit,  et in ipsam speculatores posuit, et iuxta eam torcular construxit: quod quibusdam hominibus commisit, qui uinum in ipsa exprimerent: atque secus illud domum etiam fecit, in qua alios esse iussit, qui omnia que ad agros pertinebant, procurarent. Sed tempestas ualida et pestifera insanie exorta est, ita quod homines predictum torcular custodientes, ad eamdem turrim iacula emittebant, et quod alii in prefata domo manentes, saxa contra ipsam turrim proiiciebant; unde et illi qui in ipsa turri erant, lapides aduersus istos iaciebant. Turris hec altitudinem magisterii designat, que baccis, uidelicet illis qui a pueritia in innocentia et sanctitate uixerunt, decoratur, et que topazio, id est his qui, optimam partem eligentes,  seculo renuntiant, elucidatur: et que sapphiro, uidelicet ipsis qui propter amorem Dei pompam seculi et semetipsos abnegant, exornat. In ista speculatores sunt, uidelicet hi qui subiectis suis in magisterio presunt. Torcular autem officium illorum ostendit, qui per consecrationem iugati, ministerio passionis Christi ad altare insistunt, et uineam Domini Sabaoth colunt et conseruant. Sed domus custodiam et constrictionem istorum demonstrat, qui idiote existentes, et in seculo uiuentes, seculum et semetipsos propter Deum relinquunt, et in necessariis rebus corporalibus laborant; et tamen spiritalem uitam conseruant: tempestas uero temeritatem notat, in qua in torculari manentes ad prelatos suos acumina superbie  mittunt, et per quam etiam in domo stantes, duritiam inobedientie contra ipsos dirigunt: quapropter iidem prelati ad iniuriam prouocati, se immites per uerba iracundie subiectis suis exhibent. At omnibus istis sapientia inducias emendationis constituit, quemadmodum in Euangelio cultor uinee ad dominum suum de ficu dicebat: Domine, dimitte illam et hoc anno, usque dum fodiam circa illam, et stercora mittam . Nam fodere circa illam, est ut homo uoluntatem proprietatis sue  premat; alioquin nunquam obedire poterit: sed mittere stercora, est in humilitate et subiectione prelato subdi. Cum enim homo ad obedientiam se inclinat, omnia carnalia desideria et semetipsum quasi pro luto computat.

Nunc itaque ego paupercula et debilis forma, uobis loci huius prefatis fratribus dico: Inexstinguibilis uite ignis in uobis ardeat, et uos lumine suo ita perfundat, ut in ipso permanere ualeatis, ut prius incepistis. Nam cum fructuosum tempus correctionis, et emendationis in uobis surrexerit, lapides turris uestre fulgorem suum, ut prius erat, recipient.



EPISTOLA LIu.





GUIBERTI GEMBLACENSIS MONACHI AD HILDEGARDEM. Triginta octo questionum solutionem petit.






EPISTOLA Lu.





SORORUM PARTHENONIS HUNNIENSIS AD S. HILDEGARDEM. Regulam Benedictinam sibi explanari petunt.





[1Kb] EPISTOLA LuI HILDEGARDIS AD PHILIPPUM PARCENSEM ABBATEM. Mittit ad ipsum mulierem quamdam penitentem que non fuerat recte confessa, et cui peccatum exponendum indicauerat, ut ex responso Philippi patebit.


PHILIPPO abbati, HILDEGARDIS.

O Pater, qui in omni negligentia tua Deum times, et qui eum diligis, ita quod pro quibusque inutilibus ad ipsum suspiras, tu ad fontem aque uiue curre, non solum te, sed etiam alios infirmos, quos uulneratos uides, lauando; ipsisque uinum penitentie infunde, et eos oleo misericordie ungere non cesses. In hoc enim illum, qui uiuus fons et integra rota est, imitaris, qui peccatores ad auxilium misericordie  eius confugientes comprehendit, impiosque ei contradicentes amaro iudicio iudicat. Circulum uero huius rote nullus mons tangere ualet, quoniam umbra ipsius super omnia excelsa est: nec ipse etiam ab ullis infimis obnubilari potest, cum omnia excellat. Deus namque per nullum, nisi per se ipsum, uiuit: unde nec initium nec finem habet. Ideo quicunque ad auxilium gratie sue confugerit, a beatitudine eterne uite nunquam deficiet; sed denuo per Deum uiuum scintilla saluationis excitatur, quia ipse peccatoris mortem non  uult, sed ut per eum uiuere incipiat. Nunc autem, o mitis Pater, qui in uice Christi es, suscipe hanc mulierem, scilicet Idam, que occulta uulnera sua nondum perfecte manifestauit, et eam, ac ceteros ad te confugientes diligentissime medicina penitentie percura, quatenus in rota uere Trinitatis in eternum uiuas.



EPISTOLA LuII.





PHILIPPI PARCENSIS ABBATIS AD HILDEGARDEM. Superiori respondet.

PHILIPPUS, Dei gratia ecclesie Beate Marie, que est in Parco Louaniensi, dictus abbas, II. de Binga ancillarum Dei uenerabili, magistre bonum salutis eterne.

Crede, mater uenerabilis, crede, dilecta Deo, ex  quo uirtutum tuarum, quibus ancillam suam diuina benignitas mirificauit, fama predicante, notitiam habui, te dilexi, de te mihi sermo cum laudibus frequenter sine fastigio [forte, fastidio], tu cordis mei meditatio fuisti sepissime. Huius rei testis est labor itineris, quem assumpsi, ut uenerabilem uultum tuum, speculum uidelicet illuminate mentis tue, uidere, et tecum loqui ore ad os possem: Deo gratias: quam quesiui, quam diu multum optaueram presentie tue dulcedinem promerui, et collocutionis tue consortium indigno mihi non  denegasti. Sed doleo, quod acquieui fratribus meis, qui mecum uenerant, et nullam moram facere sinebant tecum, ut uolebam. Sed spero, quod adhuc te fruar in Domino, siue in presenti uita, siue post eam, tuis orationibus amena paradisi introductus. Ora igitur, Mater uenerabilis, ora pro me amante, et uenerante gratiam Dei in te, et pro congregatione fratrum et sororum, quam habeo regere, ut pacem et concordiam nobis Dominus tribuat, peccata dimittat, perseuerantes in suo seruitio faciat. De penitente autem muliere, Ida uidelicet, uoluntati tue, quam Dei credo, obediui, penitentiam iungens [forte, iniungens] pro peccato, quod, Domino reuelante, ad purum ei detexisti. Sed quia senio confecta, et legibus penitentie  multo iam tempore confracta est, peto ut, quomodo scis, et anime sue utile prospexeris, unde releuetur, ei impendas.



EPISTOLA LuIII. HILDEGARDIS AD PHILIPPUM PARCENSEM ABBATEM. Preclara monita suggerit.

PHILIPPO abbati, HILDEGARDIS.

Fides, quam homo per inspirationem Spiritus sancti ardenti corde ad Dominum habet, ualde gloriosa est, cum in amplectione dilectionis inuisibilia, tanquam ea, que uisa delectant amplectitur. Sic etiam laudabile est in te, quod propter amorem Dei me debilem et indoctam femineam formam uidere et audire dignatus es. uentus enim de excelso  monte flauit, coram ornatis ciuibus et turribus paruam pennam flatu suo mouens, nullam per se possibilitatem [i. e. potentiam] uolandi, nisi per uentum, habentem. Quod nimirum Deus omnipotens idcirco facere curauit, ut ostenderet, qui per rem, que nec minima de se presumeret, operari posset. uos autem, qui in officio prophetarum, cui adiuncta est cura apostolici ordinis, uiriliter statis, suffragium orationum uestrarum mihi, quam super stratum infirmitatis mee usque adhuc decumbentem eoram positam uidistis, porrigite, ut in gratia Dei ualeam permanere, quoniam nullam in me securitatem retinens, omnem spem meam et fiduciam in Dei solius misericordiam constitui.

Nunc autem, o Pater, qui in uice Christi es,  curam super oues congregationis tue cum uirga preceptorum Dei habe, quibus eas corripias et regas, ne in superbiam eleuentur: quod uitium assimilatur urbi, que supra petram nequaquam fundata est ideoque ruendo destruitur, quoniam firmum fundamentum non habuit. Peccatores quoque, qualicunque crimine uulneratos, oleo misericordie frequenter inunge: ne in mala consuetudine peccatorum, uelut quatriduanus Lazarus, feteant: cornuque salutis, id est uere humilitatis in omnibus tuis erige:  in hoc  uerum Solem, scilicet Filium uirginis, imitando: qui in summa humilitate ad terras descendit, in qua etiam ad dextram Patris sui ascendit. Ab eis etiam malam consuetudinem peccatorum abscinde, eosque hoc modo, uelut monile, cum pretiosis lapidibus adornare satage, ut tu cum eis, et ipsi tecum, ad eternum gaudium pariter ueniatis. Nunc autem gratia Spiritus sancti lucernam uere caritatis omnipotenti Deo te efficiat: qui etiam pro adiutorio, quod anime et corpori modo exhibes eternam mercedem tibi donare dignetur.



EPISTOLA LIX. EIUSDEM AD EUMDEM. Rescripta est ad interrogationem Philippi timentis ob signum quod ei in celebratione diuinorum acciderat et de quo multum sollicitus erat. Eius timorem soluit Hildegardis.


PHILIPPO abbati, HILDEGARDIS.

O bone et fidelis serue Dei, qui causam uel significationem signi Dei, nuper ostensi, pertimescens scrutaris, quod in scientia solius Spiritus Dei est, qui initium non habet, et cui nulla creatura assimilari ualet, audi, que ad interrogationem tuam respondeo. Istud, quod tibi accidit, uelut ramum, in multis ramusculis diuisum, uideo. Quare non propter te solum factum est; sed etiam propter subditos tuos, et propter alios multos, ut corda eorum, qui hoc audierint paueant, et neligentias suas corrigant, et non nisi cum timore et reuerentia  diuina celebrent, ne ut [forte uel] iudicio Dei, uel irrisioni demonum ex permissione ipsius Dei subiaceant. Nam et istud ego factum esse uidi quadam irrisione ereorum spirituum, permittente tamen Deo propter causas supra dictas. Unde, dulcis et mitis Pater, non conturberis: sed age Deo gratias, si causa tui aliqui hoc audientes corrigantur. Et sacerdotale officium propter hoc ulterius agere non differas: sed confessione et penitentia purgatus, in celebratione missarum Deo seruire stude. Nunc ergo, serue Dei, sine trepidatione gaude, et exsulta in Domino, quia ipse Deus te amat, et animam tuam suscipiet.



EPISTOLA LX.





G. ABBATIS ET FRATRUM BRUNWILLARENSIUM AD HILDEGARDEM. De muliere demoniaca  .


HILDEGARDI domine et matri uenerande, totisque uisceribus amplectende Christi sponse, et Regis altissimi filie, G. qualiscunque Brunwillarensis cenobii prouisor, cum suis fratribus in ualle lacrymarum sedentibus, ut possunt, in orationibus omnimode dilectionis deuotum famulatum.

Quamuis, amantissima domina, facie nobis sitis incognita, uirtutum tamen uestrarum fama nobis estis celeberrima, et licet absentes simus corpore, spiritu tamen uobis presentes sumus assidue, et  qualis sit erga uos nostre dilectionis affectus, nouit scientiarum Dominus. Auditum est itaque in terra nostra, et celebri sermone uulgatum uerbum hoc, quod factum est de uobis a Domino, qui [forte quia] fecit uobis magna, qui potens est, et sanctum nomen eius. Sed quibus quantisque miraculis in uobis clarescat fons uiuide lucis, tam nomen, tam clerus, quam populus, et rerum protestatur euentus. Nam in uobis fulget opus non humanum, sed diuinum, gratia precedens, donum prepollens, quod non dictat humana ratio, sed quod procedit ex fonte lucidissimo. Sed quid moramur? Flere magis libet, quam loqui. Ergo sanctitatis uestre, o domina piissima, dulcedo non reputet temeritati, quod in simplicitate cordium, sed nimia necessitate  compellente, aperire uobis causam necessitatis nostre presumimus, quoniam a uobis bonum consilium recipere non dubitamus. Nam quedam nobilis femina a maligno spiritu per aliquot annos obsessa, per amicorum manus ad nos deducta peruenit, quatenus adiutorio beati Nicolai  ab hoste imminenti liberaretur. Sed uersutia et nequitia callidissimi et nequissimi hostis tot hominum fere millia duxit in errorem et dubium, quod Ecclesie sancte maximum timemus detrimentum. Nam omnes nos cum multitudine populi pro liberatione femine istius iam per tres menses multis modis laborauimus, et quod sine merore dicere non possumus, peccatis nostris exigentibus, nichil profecimus. Omnis itaque spes  nostra post Deum in uobis est. Demon enim iste nunc quadam die coniuratus, tandem manifestauit nobis mulierem hanc obsessam liberandam esse per uirtutem uestre contemplationis, magnitudinem diuine reuelationis. Nunquid et magna in eius liberatione intendit Deus? Utique. Itaque largissima benignitas nostri Redemptoris laborem nostri negotii et meroris, sed et letitie et exsultationis, per uos plenissime consummare dignabitur, ut omnis error et infidelitas hominum adnichiletur, et obsessa famula Dei liberetur, ut cum Propheta dicamus: A Domino factum est istud, et est mirabile in oculis nostris , et: Laqueus contritus est, et nos liberati sumus . Quid ergo Deus de his uobis insinuauerit, seu uisione reuelauerit, nobis sanctitas uestra litteris designare studeat, obnixe et humiliter deprecamur. uale.



RESPONSUM HILDEGARDIS De muliere liberanda consilium dat.

G. ecclesie Brunwillarensis abbati, H. Cum flagellis Dei sim longa et graui egritudine constricta, uix aliquantulum petitioni uestre respondere ualeo. Hec a me non dico, sed ab illo, qui est. Diuersa genera malignorum spirituum sunt. Hoc uero demonium, de quo queritis, has artes habet, que moribus hominum in uitiis assimilantur: unde et cum hominibus libenter manet, ac ideo etiam crucem Domini et reliquias sanctorum, ac cetera,  que ad seruitium Dei pertinent, aliquantum negligit, et deridet, nec multum pertimescit. Ea quidem non diligit, sed fugere dissimulat, uelut aliquis stultus et negligens homo uerba et minas, que sibi a sapientibus inferuntur, paruipendit: quapropter et difficilius, quam aluid demonium, expellitur. Nam nisi ieiuniis, flagellis, orationibus, eleemosynis, ac ipso iussu Dei [deesse uidetur non] eiicietur. Audite ergo, et non responsum hominis, sed ipsius qui uiuit. Eligite septem boni testimonii, et quos uite meritum probat, sacerdotes in nomine et ordine Abel, Ne, Abraham, Melchisedech, Iacob, et Aaron, qui uiuenti Deo sacrificium obtulerunt, septimum in nomine Christi, qui seipsum Deo Patri in cruce obtulit: et ieiuniis, flagellis, orationibus,  eleemosynis, et missarum celebrationibus premissis, humili intentione et habitu sacerdotali, cum stolis ad patientem accedant, et eam circumstantes, unusquisque eorum uirgam in manu teneat, in figura uirge, qua Moyses Aegyptum, mare Rubrum, petramque precepto Dei percussit, ut sicut Deus ibi per uirgam miracula ostendit, ita et hic pessimo hoste uirgis eiecto, seipsum glorificet. In figura septem donorum Spiritus sancti septem sacerdotes erunt, ut Spiritus Dei, qui in initio ferebatur super aquas, et qui inspirauit in faciem hominis spiraculum uite, spiritum immundum ab homine fatigato exsufflet. Et primus, qui in nomine Abel erit, uirgam in manu tenens, dicat: Audi, maligne et stulte spiritus, quicunque in homine  isto habitas, audi uerba hec non per hominem premeditata, sed per illum, qui est, et qui uiuit, manifestata, etc.



EPISTOLA LXI.





G. ABBATIS ET FRATRUM BRUNWILLARENSIUM AD HILDEGARDEM. Mulierem eamdem iterum a demone uexari.

H. uenerabili domine, omni gratiarum actione digne, G. Brunwillarensium abbas indignus, cum suis fratribus uiuere, proficere, mundum pede subter habere, et quidquid famule Christi excellentius optari potest.

Quod Dominus uos respexit, gratiamque suam infudit, iam totus mundus nouit. Sed nos qui  hactenus per nuntios nostros et litteras pro necessitate mulieris, maligno spiritu obsesse, sanctitati uestre locuti sumus, nunc saltem per personam ipsius cum magna spe ad uos directam, urbem necessitatis repetimus, et preces precibus deuote superaddimus, ut, quo magis est uobis uicina corporaliter, eo amplius sitis ei propitia spiritualiter. Nam demon litteris uestris, quas, Spiritu sancto dictante, misistis, coniuratus, uas possessum per breuem horam reliquerat: sed heu! nescimus quo iudicio Dei, rediit, uasque derelictum denuo inuadens, illud nunc acrius quam prius fatigat. Nobis autem eum iterum coniurantibus, et fortiter ei insistentibus, tandem respondit, quod uas possessum non nisi in presentia uestra relinquet. Eapropter  ipsam ad sanctitatem uestram mittimus, ut quod nos, peccatis exigentibus, non meruimus, per uos compleat Dominus, et antiquo hoste eiecto, ille,  qui potens super omnes est, in uobis glorificetur. ualeat materna dilectio uestra.





MONITUM IN EPISTOLAS SEQUENTES.



Epistolas circiter quinquaginta habes typis mandatas in Bibliothecis Patrum editionis Coloniensis et Lugdunensis, preter unam ad abbatem Brunuillariensem, que exstat in uita S. Hildegardis a Theoderico abbate Trudoniensi composita, apud Surium 17 Septembris. Nos longe plures inuenimus in optime note codice Himerodensis monasterii, ordinis Cisterciensis, in diecesi Treuirensi. Codex, ab annis circiter quingentis exararus, uaria Hildegardis continet opuscula, scilicet epistolas diuersarum personarum ad eam directas cum rescriptionibus eius de diuersis inquisitionibus; uitam S. Desiboldi, uitam S. Ruperti ducis, et S. Berthe ipsius matris; Expositionem breuem in Regulam S. Benedicti, et libros sex uite Meritorum, quos illa conscripsit in sexagesimo primo etatis sue anno, qui erat millesimus centesimus quinquagesimus octauus annus, sub pressura apostolice sedis, regnante Frederico Romanorum imperatore. Primus liber continet capita 124, secundus 85, tertius 84, quartus 70, quintus 85, sextus 45. Hinc colliges Trithemium, qui tres duntaxat uite Meritorum libros S. Hildegardi ascribit, integrum ipsius opus hoc non uidisse. Sed longe plura alia opuscula eius recenset, que hic referre superuacaneum uidetur. Ut autem ad epistolas redeam, eas omnes continet codex Himerodensis que in utraque Patrum Bibliotheca edite sunt, et insuper octoginta quatuor, que plane publica luce indigne non uidentur nobis. Nam preterquam quod omnia sanctorum scripta eam spirare solent pietatem que legentibus ad anime salutem non parum conducit, in omnibus que ad Hildegardem directa sunt epistolis non meram offendet rerum spiritualium seu moralium narrationem, sed omnes fere sunt historice. Ex his alique occasione schismatis quod Alexandrum III papam inter et uictorem Iu antipapam suscitauit Fridericus, scripte sunt; una a doctore Uniuersitatis Parisiensis consulitur quid de opinione Gilberti Porretani episcopi Pictauensis in concilio Remensi proscripta, sit credendum; in aliis agitur de ratione restaurande discipline regularis in collapsis monasteriis. Pluribus etiam persecutiones monasteriis illate, tentationes ac dispositiones interiores scribentium exponuntur. Neque pauci tum abbates tum abbatisse utrum dignitatem retinere aut dimittere debeant, ab ea inquirunt. Hinc patet omnes illas epistolas ad illustrandam historiam cum ecclesiasticam tum monasticam non parum conducere. Ceterum obiter non est pretereundum quod ab abbate Rettinhasili ad abbatiam Salemensem postulato consulta, an utramque dignitatem abiicere deberet, respondit Hildegardis: Quicunque agrum uel ouile propter fidem procurationis susceperit, ipsa dimittere non debet; sed sicut paterfamilias ea reget. Qui enim ouile suum relinquit et aliud recipit, preceptorum Dei preuaricator nominatur. Quod uelim attendant ii qui de sede ad sedem contra prescripta canonum et sanctorum Patrum edita adeo facile transmigrant. Porro has epistolas debemus humanitati reuerendissimi et amplissimi Roberti abbatis Himerodensis, qui eas non modo ex suo ms. transcribere permisit, sed codicem etiam ipsum nobis sponte Parisios transmisit.



EPISTOLA LXII.





A. ABBATIS ELEuACENSIS AD HILDEGARDEM. Orat ut diuinum de suis inimicis consulat oraculum, et rescribat quid sibi de Dei misericordia exspectandum sit.

HILDEGARDI, dilecte sponse Christi, A. solo nomine Eleuacensis dictus abbas, post uallem lacrymarum gaudia supernorum ciuium.

Libenter beatitudini uestre salutationis officium tanto terrarum spatio interiecto porrigimus, amplectentes in uobis magnalia Dei, qui uos et purioris uite sanctitate pollere fecit, ac spiritu prophetie supra humanam opinionem uobis indidit presentia tangere, reuoluere preterita, futura preuidere, ut diuini muneris nouitate dupliciter honorata,  uere hominibus huius temporis stupenda sitis et ueneranda. uisitauit enim nos Oriens, et iam ruente seculo superposuit manum suam, qui talem ac tantam inter nebulas seculi nequam nostra feliciter etate dedit clarescere, cuius interuentu et ueniam peccatorum, et remedium laborum, et consolationem dolorum obtinere, atque diuine secretum dispositionis cognoscere gaudemus. Accusat  nos conscientia nostra, terret culpa, peccata redarguunt. Turbamur intus, foris periclitamur, nusquam nobis securitas, undique circumsonat hostis. A dextris fraudulentus amicus insidiatur, a sinistris truculentus inimicus oppugnat. De his et aliis super quibus maturitatem uestram nuntii nostri consuluerint, diuinum oraculum consulite, et quidquid nobis de misericordia Dei, exspectandum sit, mater sanctissima, rescribite.



RESPONSUM HILDEGARDIS. Afflictum consolatur, torpentem hortatur, et ad pugnandum uiriliter excitat.

Qui uidet, nec uicissitudine mutatur, dicit: Tu homo, nondum habes alas uolandi, que tempestates tolerant, et que ad rectam moderationem eris  pertinent, sed tantum quasi columna es in platea sine instrumento edificii, et sine ascensu scale stans, ita quod luto scale aspergeris. Nam lenis es, et non acutus in oculo correptionis ad arguendum prauos et nigros mores hominum; sed tamen gratia Dei inspicit te, non habentem clausuram duritie cordis, sed tantum dormientem in torpore lasciuie, ita quod Deum non attendis. Ergo Dominum  tuum non habe sicut uillicum; sed aspice in illum, improbitates, ut fortissimus miles, fortissime pugnans, armatus lorica et galea. Nunc enim sunt tempora quasi in obliuione Dei, et lassa in certamine Christi. Sed fama uolat in mendaciis per uicissitudinem uanitatum, quasi Deum uideant, sed tamen nesciunt eum. Ubi est ergo homo qui ambulet in recto itinere? Pauci sunt. Sed qui est dicit: Nullus hominum ualet per uomitum garrulitatis sue, gladium ultionis mee de uagina sua precipitanter educere, antequam ueniat tempus uoluntatis mee in ultione. Tu ergo, o homo, surge, et clarifica animum tuum in me, ita quod uigilanter queras ubi me inuenias, et uiues.



EPISTOLA LXIII.





H. ABBATIS MULEBRUNNENSIS AD HILDEGARDEM. Anxius de regimine animarum eius exposcit orationum suffragia.


HILDEGARDI matri et sorori uenerande, H. abbas nomine Mulebrunensis , perpetuam salutem a Domino.

Audiuimus de te bona, o Christi famula. Audiuimus, et bonorum omnium largitori grates exsoluimus. Ego ergo qualiscunque non sine spe exauditionis ad te scripta dirigo, et orationum tuarum aliquod singulare suffragium deposco. Commissum enim habens arduum et anxium, regimen scilicet animarum, peto, quero, pulso per te a Domino adiuuari possibilitate et effectu felici. Non autem tibi  sit onerosum et indignum epistole tue scripta mihi remittere, quibus instruatur, confortetur, consoletur corpus meum et anima. uale.



RESPONSUM HILDEGARDIS. Hortatur ad bona opera et ad frenandas in se secularium rerum curas.

Prudens uir ueracis lucis. O homo, hec uerba audienda sunt: Homo qui ad uitam transire uult, debet habere speculatiuam spectionem animi uiuentium oculorum, quia Deus in talibus factis uigilat. Nam cum uenerit inguinaria submersio cineree cause diuersa crimina euomens; tunc homo frenet gustum mentis sue, et tabescat in importabili facto duritie, surgens ad auroram lucis, id est ad misericordiam que mortem strauit, et squalida  uiscera gehenne contriuit. Ubi eadem misericordia abstersit crimina hominum. Sic habeat homo fenestras ad restaurandum semetipsum in bono. Sed, o tu qui generosus es in uoluntate tua, attende quod multa flumina undarunt in te, rixando in magno strepitu. O fortis ligatura, totque mammas uoluptatum pullulantium uitiorum. Sta quoque in exemplo turturis, flectens genua tua quando te ipsum uincit. O uiuens figura, aperi clausuram mentis tue in pulchra facie, quod decet te in conspectu summi Regis. Caue etiam ne sis uehemens plumbum propter duritiam oris tui, si non unxeris uulnera dolentium cicatricum. Osculare autem Deum in mente tua, et desideria tua non erubescant in bona uoluntate sua perficere recta et iusta opera. Nunc sit tibi  refectio in labore tuo, et frena in te seculares causas, et faciem animi tui fac decoram columbe, ita ut fenestre celestis Ierusalem suscipiant te. Dominus non derelinquet te, sed dabit tibi refectionem salutis.



EPISTOLA LXIu.





B. ABBATIS S. MICHAELIS BAMBERGENSIS AD HILDEGARDEM. Ut diuinam imploret misericordiam, quatenus flagellum quod affligitur, temperet, et ut proxime de hoc seculo migraturam animam habeat commendatam.

Domine H. summo Regi desponsate et sororum de S. Ruperto magistre, B. de S. Michele in Bauenbergh abbas immeritus, quidquid ualet oratione  et deuotione.

In amore ipsius qui sanguine proprio nos redemit uos feruere audimus, quem etiam iuxta modulum nostrum, ut munera uobis collocata perpetuo custodiat obnixe flagitamus. Magno autem cordis desiderio presentiam uestram desideramus. uerum peccatorum obstaculis prepedientibus huc usque id adipisci nequiuimus. Per ipsum ergo quem amatis, dulcedinem uestram quam intime exoramus, ut Domini misericordiam pro me imploretis, quatenus flagellum misericordie quo me tetigit, et quotidie me tangit, taliter temperare dignetur, ut hic salutem et in futuro misericordiam et gratiam inuenire merear. Quod si predestinatio diuina in proximo, ut spero, de his tenebris me uocare  dignata fuerit, uolo animam meam uestris manibus et orationibus commendari. Scripta autem consolationis uestre per presentem nuntium nobis dirigite.



RESPONSUM HILDEGARDIS. Ut strenue uigilet et uirgam patris honeste ferat sibi profuturam.

In ignea admonitione predestinatum est; quod uiua uoce populus iste auditurus sit, quod de torrente lapide haurietur in obscuritate mysteriorum Dei. Sed te uideo in intentione tua aliquando ut aurora rutilantem, sed tamen laborem et angustiam interdum in temetipso et in aliis habentem, ita quod inde tam fortiter fatigaris, quasi ignores quid  facere possis. Nunc autem nobilissimum Patremfamilias te admonentem audi: uigila strenue et surge in lumine, ut uirgam ipsius honeste in die feras, nam si exterior homo in flagello Dei aliquando fatigatur, interior tanto fortior exsurgit, de fortissima ui, que te sustentare uult in circumeunte rota gratie sue.



EPISTOLA LXu.





BERTHOLDI ABBATIS ZWNIELDENSIS AD HILDEGARDEM. Persecutiones patiens querit ab ea aliquod consolationis presidium.

HILDEGARDI, ancille Dei de Monte S. Ruperti in Pinguis, BERTHOLDUS Zwnieldensis, solo nomine abbas, puluis et cinis, si quid potest oratio peccatoris.

 Colloquium uestrum iam multo tempore desiderans uolui ore ad os clamorem uobis facere de iniuriis et tribulationibus quas crudeles persecutores mihi inferunt, dum me ad nichilum redigere contendunt. Licet enim consolationibus uerborum uestrorum factus sum sepe letior, obscuritatibus tamen eorum, eo quod non pene intellectui meo paterent, factus sum tristior. Unde nuntium hunc ad uos mittens lacrymosis et miserabilibus petitionibus aures uestras pulso, ut pro capacitate ingenioli mei super angustiis que nobis incumbunt uoluntatem Dei inquirentes, aliquod solatium per litteras mihi remittatis. ualde enim pertimesco, ne mens mea tempestate insolite tribulationis dispergatur, et ne profundo desperationis immergatur.



RESPONSUM HILDEGARDIS. Declarat filium hereditatis uirga uulneratum propter inquietudinem morum mentis sue.


Lux uiuens dicit: Quemdam hominem uidi, quem quasi debilem ac claudum in precellentia magisterii dimisi. Quomodo? Qui in imbecillitate carnis sue uelut nudi naufragi rebelles erant, hos ipse fugit propter timorem belli. Sed nunc illum uideo sicut humilem et flebilem peregrinum. Unde illum inspicio uelut filium hereditatis, uirga uerberatum propter inquietudinem morum mentis sue. uolo autem eum in primitiuam Ecclesiam restituere, quasi felicem hominem, cum mons in Tauro demergitur. Nunc in eternum uiue.



EPISTOLA LXuI.





G. ABBATIS SALEMENSIS AD HILDEGARDEM. Abbas Rettinhasilis electus in abbatem Salemensem, cupiens utrique prefecture renuntiare, querit ab ea Dei inuestigari uoluntatem.


Dilectissime in Christo domine et matri sue H., G. minister fratrum in Salem, si quid potest peccatoris oratio.

Omnis qui amat Christum, hic etiam Spiritum Christi habet, et nemo potest dicere: Dominus iehsu, nisi in Spiritu sancto . Tu uero, mater dulcissima, speciali a ceteris Christi membris dono sancti Spiritus finem huius mundi uisitare missa es. Sanctus enim ueraciter Spiritus per te atque in te sicut in organo suo loquens, apertissime agnitus  reuelatur. Denique uidi et legi maxima sacramenta mysteriorum Dei, que per te in libro a te scripto Dominus scientiarum indignis hominibus aperiens reserauit. Credo itaque et certissime teneo Spiritum ueritatis qui a Patre Deo Filioque procedit, contra mendacii Spiritum, qui a patre diabolo in proximo uenturus est, per te et loquendo coruscare, et coruscando fulgurare. Tecum igitur sicut cum sponsa et famula Christi et conscia secretorum Dei pro anxietate cordis mei, humiliter ac simpliciter uoluntatem opinionis requiro, si tamen hic affectus et hoc desiderium non est contra ipsius uoluntatem. Communi fratrum de Salem consilio, abbate ipsius domus defuncto, in patrem electus sum, cum et ante per multa tempora eamdem curam pastoralem, licet  inutiliter, in Rettinhasili administrassem. Deus, qui occultorum cognitor est, ipse nouit quoniam et istam et illam administrationem semper omnino inuitus habui et habeo. Quapropter, queso, sancti Spiritus uoluntatem simpliciter querenti mihi simpliciter de hac re insinues, scilicet ut si cautius et salubrius est hoc onus abiicere, digneris mihi dicere; sin autem, et hoc per te scire merear. Quidquid tamen uolueris, sigillate littere mihi a te per latorem presentium transmisse referant. uale, mea domina, in Domino.



RESPONSUM HILDEGARDIS. Eum qui propter fidem susceperit ouile regendum, curam pastoralem dimittere non debere; eum uero esse preuaricatorem qui ouile relinquit ut aliud suscipiat.


Quicunque agrum uel ouile propter fidem procurationis susceperit, ipsa dimittere non debet, sed sicut paterfamilias ea reget. Qui enim ouile suum relinquit et aliud recipit, preceptorum Dei preuaricator nominatur. Tu autem pastor secundum pietatem Patris, et secundum curam pastoris uirgam correctionis habe. Pastor etiam furem non faciat se. Quomodo? Fur enim que uult aufert, et que non uult dimittit. Sic quoque multi pastores secundum propriam uoluntatem quod uolunt eligunt, et quod nolunt reprobant. Sepe etiam perfectos discipulos contemnunt, et uagos atque uanos requirunt. Pius namque pater in omni dilectione filium suum corripit, et quod bonum est ipsi non abstrahit. In congregatione  autem tua quosdam per bona opera et per patientiam rutilantes sicut auroram uideo, sed maiorem partem per uicissitudinem morum et per uanitates nebulosas, et proprietatem suam in uerbis excusationis cerno. Hos admone et corripe quantum poteris. Deus enim uetus et nouum testamentum elegit, et ea filiis suis reliquit, ut per Spiritum sanctum recta lege uiuere docerentur. Deus autem te uult. uide ergo ne ab illo discedas.



EPISTOLA LXuII





B. ABBATIS S. EUCHARII AD HILDEGARDEM. Dona Dei in ipsa laudat, eiusque precibus se commendat.

HILDEGARDI, margarite prelucide, B. pauper Christi  seruus et abbas de S. Eucario immeritus, in uirginitatis proposito placere uirginum sponso.

Audiuimus et nouimus famam uestre uirtutis, imo uirtutem que operatur in fictili uase uestro diuine pietatis. Audiuimus et nouimus, statimque propheticum illud expletum in uobis considerauimus: Bonum est uiro, cum portauerit iugum, etc. , uere multum et super uos extulistis: quia quod nos aggredi formidamus, in uirili animo supergressa sic in consuetudinem duxistis, ut cum Apostolo dicatis: Nostra autem conuersatio in celis est . Sed nos, licet, tumultuantis seculi fluctuationibus impediti, salutare sanctitatem uestram per nuntios nostros diu supersedissemus, in nullo tamen refriguisse credendus est ignis ille caritatis,  qui semel erga uos ardere cepit in cordibus nostris; unde et in nullo minus beatitudo uestra memoriam pusillanimitatis nostre apud eum, cum quo unus spiritus estis, habeat, et idem pro nobis et pro loco nostro agere commissas uobis sorores incessanter admoneat, admonitoria quoque uerba uestra desideramus, et uos semper bene ualere ex omnibus uisceribus nostris exoptamus. ualete.



RESPONSUM HILDEGARDIS. Pia ei dat monita, presertim, ut in subditos mansuetudinem exerceat.

Qui est dicit: O homo, tu indutus es lorica fidei, et circumamictus cingulo sanctitatis. uelut homo faciem suam in speculo uidet, non habens in hoc plenum gaudium, quia interdum dubitat utrum facies  ipsius pulchra sit, an non. Nam mens tua similis est edificio quod a longe aspicitur, et quod nebula aliquando tegit. Sed et preceps es sicut sarcina, quam portator in uenditione portat. Unde uide utrum utilior sit bos, an asinus; an uiridis terra, an arida; an nomen, an pronomen; an mons, an uallis inter inimicos hominis. Sed probus magister multo utilior est cetera turba. Quemadmodum et er utilis est, diuersos fructus in alis suis producens. Opera enim hominis parum ualent sine prouidentia magistri. Nunc caue ne tabescas in magistratione quamdiu uelut oculum unum habes uite; sed prebe lumen tuis in materna dulcedine, et uulnera eorum terge sine fama tyrannidis, quoniam bonus medicus uulnera hominum cum misericordia ungit, nec in  hoc tardat. Nam proprie oui sue osculum dedit, et in sanguine suo eam lauit. Tu autem, o homo, misericordiam, scilicet pulchram amicam regis, in thalamo mentis tue pone, et suauissima caritate indue sanctitatem sicut purpuram, ac sicut diadema decoris atque dulcissima aromata in sinum tuum collige, et in eternum uiues, sicut mons myrrhe et thuris. uigila ergo, portans onera tua cum claue remunerationis, ita ut cum sol super omnia sine turbine diuersarum tempestatum radiat, ibi utiliter tibi appareas.



EPISTOLA LXuIII.





L. ABBATIS S. EUCHARII AD HILDEGARDEM. Suam erga eam testatur reuerentiam, oratque ut de sibi commisso negotio rescribat.


Sancte et Deo dicate uirgini H., matri sue dilecte, L. solo nomine abbas de S. Eucario salutem, et tante deuotionis affectionem, quod si quis preter me sciret, uel nichil, uel ea que non sunt scibilia sciret.

Satis ridiculosum uideretur si aquilas papiliones, si ceruos pulices, si leones lumbrici missis litteris salutarent. Sic, imo plusquam sic mirandum, uel ut uerius dicam ridendo, quod peccator in diuinis uel humanis artibus parum, uel nichil ualens, illi scribere presumit quam Deus cum mirabili castitatis prerogatiua, tam alta et tam insigni mirificauit ingenii excellentia, ut non solum philosophorum et dialecticorum, uerum etiam antiquorum prophetarum  exsuperes acumina. Temerarie tamen presumptioni, mater piissima, solita benignitate non denegabis ueniam, cum rescribendi causa fuerit familiaritatis audacia. At tibi scribendum et ad te sepe ueniendum non me uie absterrebit difficultas, dum sermonum tuorum me inuitet utilitas, tanto gratior, quanto maiori fuerit studio comparata. Gratius enim possidemus que cum labore acquirimus. Unde, domina, nostra te non moueat improbitas, quoniam uires quas tibi corporis denegat infirmitas, compatiens administrabit caritas. Litteras a te promissas cum magno desiderio exspecto, quas per presentium latorem mittere non differas. Sed et etiam quod tibi uisum fuerit de negotio tibi commisso rescribas.



RESPONSUM HILDEGARDIS Docet quomodo suos erga subditos se gerere debeat.


In uera uisione uidi et audiui hec: Quidam uir hortum studiose colebat, sed nebula superueniens illum arefaciebat, et uir ille eumdem hortum incultum dimisit, postea eumdem hortum fodiendo euertit, et rosas et lilia ac alia bona aromata in illo posuit; sed iterum flores herbarum istarum de superueniente turbine commouebantur. Tunc idem uir intra se dicebat: Agrum de horto isto faciam, in quo triticum et hordeum seminabo. Nunc tu, qui Pater nominaris, audi. Hortus iste initium tuum erat, quod primum per uariam uicissitudinem aliquantum nebulosum fuit, sed postea per admonitionem  Spiritus sancti, illud ad meliorem partem conuertisti, et in Spiritu sancto uelut in bonis herbulis delectabaris. Tedium tamen te interdum fatigauit, quemadmodum turbo flores inclinat. Nunc Deo placuit quod agricolam te constituit, ut cum magna sollicitudine undique circumspicias, et aratrum recte in terra ponas; quoniam tibi non proderit quod per tedium torpeas. Hec secundum exempla sanctorum facies, et in eorum moribus mores pii Patris disces. Bonos et rectos ama, uanos autem et delinquentes corripe, ac eos qui ut lapides duri sunt patienter tolera, ne cum duritia, ne cum impetu ire sicut aquila super eos cadas, sed ut omnia cum moderatione facias. Sic fac ne  gregem Christi dispergas. Te ipsum quoque cerce, et secundum Regulam doctissimi magistri uiue, et de fortissimo uiro instruere, qui aquas produxit et eas in riuulos diuisit, et qui terram facit germinare et pomiferam florere; et qui montes exaltauit, et eos super ualles posuit; et qui firmamentum cum omnibus ornamentis suis constituit, et qui uentos eduxit flare, ac erem cum igne uolare. Idem etiam uir beatus est, quia omnis beatitudo ab ipso procedit, et uir nominatur, quoniam omnia creauit, et omnia que uirtuosa et fortia sunt uiriliter pertulit. Ergo sensum tuum riuulis aquarum Scripturarum et conuersatione sanctorum et quomodo uiuebant imbue, et corpus tuum prohibe, ne diuitias diaboli, sed uirtutes per bonam doctrinam faciat germinare,  atque montem uirtutum attende: et hoc per humilitatem facito, et in fratribus tuis flores uelut de arboribus producito. Sol quoque esto per doctrinam, luna per differentiam, uentus per strenuum magisterium, er per mansuetudinem, ignis per pulchrum doctrine sermonem. Hec in pulchra aurora incipe, et in rutilante lumine ea perfice, in quibus etiam strenue persiste, ut in eternum uiuas.



EPISTOLA LXIX.





W. ABBATIS BOSONIS-uILLAE AD HILDEGARDEM. Persecutiones et calumnias passus, ab ipsa orationes et consolatorias litteras petit.

W. Dei gratia, licet indignus, Bosonis-uille abbas, H. dilectissime sue ac Deo dicate uirgini, illud quod felicissimum in uita eterna est.

 Quoniam in tribulationum procellis portum salutarem omnibus ad te confugientibus gratia Dei te donauit, idcirco et nos periclitantes, manus ad te supplices extendere non dubitamus. Presenti igitur litterarum cautione tibi insinuamus, quod ecclesiam nostram, que per Dei misericordiam annis multis in magno honore habita est, iam peccatis nostris exigentibus, detestandus infamie rumor asperserat. Nam quidam ex nostris incentores malorum, suggerente eis, qui bonis semper infestus est, diabolo, domum nostram, nos et totum conuentum qua possunt perturbatione grauare non desinunt; et ut totum concludamus, egerat hoc effrenata eorum superbia, ut uniuersi peccata nostra latentia iam  patuisse dicant. Huiusmodi ergo oppressionis sarcinam subleuationis causa deferentes ad te, petimus humiliter ut super hoc aliquod consolationis uerbum nobis rescribas; ante omnia et ut orationibus tuis Deo et hominibus nos reconcilies, instanter rogamus. uale.



RESPONSUM HILDEGARDIS. Monasterium ipsius Dei auxilio sustentari docet, monetque ut quedam uitanda fugiat.

In uisione qua anima mea frequenter uidet, uigilans aspicio in loco tuo turbinem, quasi in aliqua uicissitudine nubis rutilantis et nigre ac turbide, et ipsum locum ualde commotum. Sed in anima tua tres colores uideo. Primum in nigredine malitie et iracundie, secundum in fumo gustus inutilitatis,  tertium in similitudine rutilantis aurore beneuolentie et suspirii ad Deum anhelantis. Gloriosum autem lumen in aliquibus turbe tue uideo ad Deum ascendere, unde Deus ipsum locum in auxilio suo sustentat. Tu autem, probe pastor, agrum illum aspice, qui in plenitudine fructuum a Deo benedictus est, et super quem nigra nebula uenit, que eum ualde ledit, ac fructum suum peiorem priore facit. Hoc est tedium et malignitas que in corde illius sunt qui bonum scit et perficere potest, sed in utraque parte, scilicet tedii et malignitatis, mentem suam occupat, et sic a bono opere impeditur. Fili Dei, ista fuge, et in fructuoso agro igne Spiritus sancti operare antequam dies illa ueniat, quod plus operari non ualueris.



EPISTOLA LXX.





R. ABBATIS ZWETELLENSIS AD HILDEGARDEM. Consilium petit an curam pastoralem dimittere debeat.

Sancte ac uenerande matri H., R., seruus seruorum Dei de Zwetel, Regem regum in decore suo uidere in terra uiuentium.

Gratiam Dei in labiis uestris esse diffusam probat manifestatio Spiritus data uobis ad multorum utilitatem. Nam illum qui ex Deo est spiritum sapientie et intellectus accepisse uos credimus, qui ubi uult spirat , et cui uult miseretur, et quem uult indurat . Hec mihi scienti placuit his litteris prudentiam uestram consulere, imo prudentie uestre actorem Spiritum sanctum ad discutiendam caliginem mentis mee per uos inuocare.  Nam porto onus graue, pastoralis scilicet cure officium, quod usque in finem portare mihi tante rei nec uite merito, nec sapientie doctrina congruenti difficile est ac laboriosum, deponere uero eque periculosum. Obsecro igitur uestram sanctitatem ut in hac fluctuatione pusillanimitatem meam consolemini, et quidquid placuerit Spiritui sancto mihi rescribere dignemini.



RESPONSUM HILDEGARDIS. Pia et salutaria ad suorum regimen ei dat monita.

In mente tua cogitando exaggeras quod de unoquoque labore quiescere uel desistere uelis, ac sic manum ad operandum opus magistri tui non leuas, sed frementibus dentibus intra te dicis: Omnia que  mihi contradicendo aduersantur sustinere non possum. Tempus enim istud tempori filiorum Isrel simile est, quo illorum prepositi precepta Dei eos instruendo ualde laborabant; sed ipsi in lacum proprietatis eorum Deum contemnendo aspexerunt. Hoc etiam nunc in filiis Isrel, scilicet in spiritali populo, qui in contemplatione Dei est, contingit. Sed filii Isrel quomodocunque peccauerunt, Deus nunquam eos sine magistro esse dereliquit. Nouissime quoque immaculatus Magister uenit, qui in humanitate sua omnem iniquitatem uulnerauit, et qui super omnes potentissimus fuit, quia nullus ei simul apparuit. Sed quod ille ab iniustis passus sit, et quale exemplum magistris reliquerit, attende.  Sed tu intra te dicis: Nullum bonum in ipsis perficere possum. Nunc autem in teipsum respice, et quomodo eos portes et sustineas uide, ita quod nec ipsi tecum culpentur, nec tu cum illis culpabilis sis. Qui uero iustitiam diligit et iniustitiam affligit, nec ei in ullo communicat, etiamsi a discipulis non, audiatur, iustus est. Christus enim dilectos et electos suos collegit, quamuis a cunctis hominibus receptus non sit. In teipsum etiam respice cum circumcinctione iustitie Dei, ut scriptum est: At intus in fimbriis aureis circumamicta uarietate , hoc est in animo ac in corde tuo mansuetus et mitis esto. Et hoc quoque in fimbriis aureis, ita ut hec dilatando sapienter facias, ac eum circumcinctione iustitie subditos tuos corripias, caritatem  cum uarietate illa habens, quod eam ubique spargas, quemadmodum uenti in uiribus suis diuisi sunt. Aquilo namque percutit, et nullo modo parcit; sed alius uentus isti in aliquo similis est qui eum sustinet. Alios uero uentus his in blandimento obuius est; sed alius omnes eos temperat. Aquilo enim firma correptio est, in qua quedam ira latet. Sed quidam alius uentus eum cum seueritate et discretione sustentat, ut homo iuste corripiat. uentus autem qui ipsis decliuior est hominem misericordie et pium esse docet, ita quod in seipso etiam unumquemque alium hominem esse recordetur; et ita uentus iste oculus eorumdem uentorum est. Sed ardens uentus omnes uentos istos cum caritate temperat et diuidit, ac discernit, scilicet  ne aquilo cum cadente morbo cadat, sicut Satan cecidit; sed ut in rectitudine perseueret, et ut ille uentus, qui seuerus est, in constantia iuste uindicte consistat, quomodo scriptum est: Irascimini et nolite peccare . Hoc est, ira talis esse debet, ne ipsa iniquitati societur consentiendo, et ne hominem odibili crimine totum conciliet. Unde et lenior uentus ille predicto ardente uento temperatus, cum discreta correptione persistat, ut ille facit qui filium suum cum uirga percutit, quem tamen diligit. Tali modo teipsum tempera, diuide, ac discerne, et in fide ac in timore Dei te corripe, et tunc ioculatrix uitiorum et obnubilatio inquietorum morum a te fugabuntur, ac ignis Spiritus sancti in te ardebit.



EPISTOLA LXXI.





NICOLAI ABBATIS HALESBRUNENSIS AD HILDEGARDEM. Consolatorias ab ea petit litteras.

uenerabili in Christo multum dilecte matri domine H. de S. Ruperto, frater NICOLAUS dictus abbas in Halesbrunnun, quidquid optari potest felicius uel sperari sublimius.

Certus de uobis, quod uniuersis utiliora prouidere iucundum semper habueritis, precor attentius ut et mihi solito affectu consulatis. Cur autem tandiu sanctitatem uestram non uisitauerim, credo uos non latere, cum medullitus id desiderauerim. uerum quod nequeo opere, mente perago. Utrumne hoc ita sit, non opus est preter uos alio teste. Nunc  uero supplex peto, quero, pulso, ut mihi per uos diuina detur consolatio, scilicet ut litteris uestris premonear, et sanctis orationibus a malo eripiar. Nam Deo nichil est impossibile, nec uobis hoc denegari scimus. ualete.



RESPONSUM HILDEGARDIS. Bonam ipsius ad Deum intentionem laudat, hortaturque ad laborem.

Lux uera in lumine dicit per os Sapientie: uetus lex officialia signa reliquit, et in auditione uerbi tedium habuit, nec laborare uoluit, ac sic finita est. Tunc Ecclesia in uexillo Regis surrexit, et eamdem legem in purissimo oculo obseruauit, nec tedium habuit, sed libenter laborauit. Sic tu, o probe miles, fac. Et iterum: Cum uir preliator  exercitum suum educit, si uexillum suum aliquis uilis homo cadere permittit, alius uir fortissimus illud eleuat ac strenue portat, propter quod dominus suus ipsum ualde amat, et magnum premium ei dat. Sic et tibi fiet, si in uice Christi strenue cum eo laboras. Mens autem tua in quadam bona intentione ad Deum rutilat, sed quidam uentus turbinis cuiusdam inutilitatis te fatigat, quem tamen Spiritus sanctus a te abiiciet. Et platee quarumdam ciuitatum lutulente sunt, et calceamenta quorumdam hominum putredine plena sunt, ac iustitia cum iniquitate obnubilata est, et precepta legis cum preuaricatione preceptorum Dei uiolata sunt. Quapropter pastores ululent, et cinere se aspergant, quia constituti gradus Ecclesie iam  scire nolunt quid sint. Nam caput oculis caret, ac pedes itinera non habent, quoniam flagitia superflue iniquitatis hominum de manu Dei nondum ad plenum purgata sunt; sed tamen eadem mala non post longum tempus finientur, et melior lux priore lucebit. Nunc autem quidam homines in duas partes cordis sui diuisi sunt, scilicet in alteram partem, quod cum elatione proprie mentis omnia scire uolunt, in alteram uero quod odio habent profectum illorum qui in uia recta ambulant. Hos pessima diabolica turba, que cor mali nominatur, acerrime et noxie fatigat. Et hoc genus malignorum spirituum contradicere non audet illud quod Deus construxit, sed unamquamque causam aliene  distrahit, ita ut quod ipsi in perditione uolunt et eligunt, hoc in estimatione sua bonum et sanctum in Deo esse dicunt, et sic in magna irrisione populum ducunt. Sed quomodo hoc genus effugiendum est, in humilitate et stabilitate fidelium hominum destruitur.



EPISTOLA LXXII.





ABBATUM BELLAEuALLIS, G. CARI-LOCI, A. CLARIFONTIS, R. CARITATIS, ET G. BETHANIAE, AD HILDEGARDEM. Diuina in ea dona laudant, mittuntque ipsi sterilem nobilem feminam, ut, suffragantibus ad Deum illius meritis et precibus, parere possit.

Belleuallis, G. Cari-loci, A. Clarifontis, R. Caritatis, G. Bethanie, dicti abbates, H. preelecte  Christi, sponse florere in gratiam et collaudare canticum.

Cunctorum spiritualium Deo largitori chrismatum toto cordis iubilo gratiarum exsoluimus actiones, qui dignationis sue antiqua miracula nostro non dedignatur renouare in tempore. Ex quo facile aduertimus eius nos minime fraudari promissis, quibus suos olim consolatus est dicens: Ecce ego uobiscum sum usque ad consummationem seculi . His licet nos indigni inueniamur promissis, eis tamen sic uestri cordis, cooperante Spiritu sancto, recognoscimus inflata precordia, ut quamuis idiota condiendi libros, aliaque mira perplura faciendi, hisque qui inpresentiarum sunt stupendi, celestis mirabiliter aspiret harmonia, et ante incognita  mortalibus per uos fiant manifesta. Et quid mirum? iam enim, iam, inquam, ut uera Christi sponsa et immaculata innixa super dilecto suo, cuius leua sub capite uestro, et eius dextra amplexatur uos , qui uos in suum cubiculum duxit, suaque uobis secreta excellenter reserauit. Ut in his uos confortet Dominus sedulo uobis optantes, quatenus aliqua nobis de nostro statu diuinitus uobis reuelari, nobisque insinuare curetis, humillime deposcimus. Sed hec mulier, presentium latrix, femina nobilis est et cuiusdam amantissimi uiri uxor est. Hec deuotione multa uenit ad te humilis et pedestris, cum in equis et multo comitatu possit uenire. Causa autem hec est aduentus eius. Iam multo tempore sterilis permansit, cum  tamen primum pueros generauit: sed illis mortuis, et alios non gignens, dolore uehementi afficiuntur ipsa et maritus eius. Hinc est quod ad te ancillam et familiarem Christi confugit, habens fiduciam quod meritis et orationibus tuis obtineas apud Deum, ut possit adhuc fecundari, et benedictum fructum uentris in prolis procreatione exhibere Christo. Inde est, quod nos ab ipsa et a marito eius rogati, rogamus te, ut in hac petitione pro ipsis stes apud Deum, et quod desiderant mereantur obtinere.



RESPONSUM HILDEGARDIS. Post uaria eis data pia monita, ait in Dei uoluntate esse fecundare uel non fecundare matronam, interim oraturam se pro ea pollicetur.


O persone que per gratiam Dei in Dominica uocatione pastoralis cure estis, discite primam uocationem Ade, cum Deus illi dixit: Ubi es?  quando per inobedientiam preuaricator exstitit. Tunc etiam illi nomen quasi tenebrosa terra erat, et Deus ipsi uestitum dedit, sciens quod propter eum tunicam humanitatis sumpturus esset. In qua etiam clara uoce misericordie illum reuocabat, quando peregrinus filius in semetipso ad memoriam sui rediit, cum dixit: Quanti mercenarii in domo patris mei abundant panibus, ego autem hic fame pereo , et pater eius ipsum in gaudio suscepit, Nunc decet uos magistros, ut in primo oculo  claritatis uideatis, quod Deus per alienam uiam Adam reuocauit, scilicet per osculum humanitatis in saginato uitulo, sic dicens: Homo per inobedientiam perierat, sed eum per penitentiam reducam. Sed et in excelsum montem ascendite, ac in ualle tabernacula facite, et in eis diu manete. Cum enim sursum aspicitis, Deum sequendo montem ascenditis. Tunc etiam in profundam humilitatem respicite; quoniam Filius Dei in humanitate sua totum hominem portauit, ac in omnibus operibus uestris, scilicet in uobismetispis ac in aliis humilitatem attendite, et in ea diu perseuerate. Cauete ergo ne mens uestra similis sit nigro monti, ubi in ignitis carbonibus era fiunt per artes fabrorum. Hoc squalidi mores in mala consuetudine sunt, interdum cogitando,  interdum desiderando, interdum operando que inutilia sunt, que sanctitatem non parant, sed que lesionem lasciuie faciunt. Ista, milites Dei, fugite et lucem illam inspicite quam aliquantulum gustastis, et ad sanctitatem citius surgite, quia nescitis quando finem accipiatis. Deus enim rationalitatem homini dedit. Nam per uerbum Dei homo rationalis est. Irrationalis autem creatura uelut sonus est. Sic Deus omnem creaturam in homine constituit; sed rationalitati duas alas dedit, quarum dextra ala bonam scientiam, sinistra autem malam scientiam significat. In his homo est quasi uolatilis sit. Homo etiam uelut dies, et uelut nox est. Cum autem dies noctem in homine opprimit, homo bonus miles nominatur, quoniam in militari uirtute  malum superat. Unde uos, o filii Dei, Christo per diem militemini, et in quiete mentis nebulam fugite, que diem obnubilat, ac etiam nocturnas insidias que per propriam uoluntatem in dilatatione cordis nimietatem loquuntur declinate, et estote dies que a cadente rore in mane tangitur, et que postea in placida temperie temperatur, ita quod omnia in discretione probetis, et quod uobis et aliis bona recte prouideatis. In cauernis ergo columbe cum pura simplicitate habitate, ut uocem exsultationis et salutis in tabernaculis iustorum habeatis. Nam Deus uitalem uocem spiraculi uite in rationalitatem posuit uocem scilicet exsultationis, que cum bona scientia Deum in fide uide et cognoscit, et eadem uox in bene sonante tuba cum operibus beneuolentie sonat. uox  enim amplexionem caritatis habet, ita quod etiam humilitate mansuetos colligit, et misericordia uulnera ungit. Charitas etiam cum torrente aqua Spiritus sancti fluit, uidelicet cum pace bonitatis Dei. Humilitas quoque hortum cum omnibus pomiferis gratie Dei parat, que circulum omnis uiriditatis donorum Dei habet. Misericordia autem balsamum sudat ad omnes necessitates que homini adsunt. Hec etiam uox caritatis in symphonia omnium laudum salutis sonat. Ipsa quoque per humilitatem in excelsum sonat, ubi Deum uidet, et ubi cum uictoria contra superbiam pugnat. Ista enim uox per misericordiam lacrymabili et iucunda uoce clamat, quia pauperes et claudos ad se colligit, et quia sic auxilium  de Spiritu petit, ut hec omnia bonis operibus impleat. Ipsa enim in tabernaculis sonat, ubi sancti per edificia illa fulminant que sibi in hoc seculo preparauerunt. uos autem, o filii Dei, uoci bonorum uos adiungite ubi iussi sunt, et Deus suscipiet uos, quoniam uos uult, et in eternum uiuetis. Quod uero matronam Dei adiutorio fecundari petitis, hoc in Dei uoluntate et potestate est, quia ipse nouit ubi prolem concedat, ubi prolem auferat, quoniam non secundum uisum hominum, sed secundum interius iudicium iudicat. Ego enim, quoniam rogastis, pro ipsa Deum orabo, sed ipse faciat quod inde pie et misericorditer fieri disposuit.



EPISTOLA LXXIII.





N. ABBATIS EBERBURDAE AD HILDEGARDEM. Gratias immensas agit Deo pro collatis Hildegardi donis, petitque ab ea orationis suffragium.

Floribus uirtutum sanctorum redimite H. gloriosissime ancille Christi de Binga, N. humilis et indignus prouisor fratrum in Eberburde, pro studio boni propositi, denario diurno euangelico remunerari.

Gratias immensas referre non cessabo Deo, qui uestre persone celsitudinem tanquam lucernam ardentem non modio subtectam, sed super candelabrum posuit, qui angelica uisitatione et Spiritus sui gratia uestram reuerendam sanctitatem tueri ac consolari non desistit; qui etiam bonam famam  opinionis uestre non solum in regione Germanie, sed etiam in nostris atque aliis mundi partibus longe lateque uelut bonum suum odorem respersit, ut merito cum Apostolo dicere possitis: Christi bonus odor sumus Deo in omni loco . Et nos congratulantes tanto pietatis uestre culmini, dicere compellimur: Quam pulchra facta es in deliciis, filia principis, exsultabimus et letabimur in te, memores uberum tuorum super uinum , in quibus nos infirmi inuenimus quod fugamus, et fortes quique ac robusti secundum a Deo datam uobis sapientiam solidum cibum sumentes dicere irreprehensibiliter possint: Labia tua, o sponsa, Deo dilecta. Ciuitas enim in monte uirtutum collocata abscondi  non potestis, quia columnam immobilem et inconcussam in medio Ecclesie sue Dominus uos constituit, ut inter erumnosa huius mundi discrimina plebs sua suo sanguine redempta per uos discat quid appetere, quid cauere debeat, et exemplis bonarum uirtutum uestrarum inducta de die in diem proficiat, et de uirtute in uirtutem non segniter ascendens uidere possit Deum deorum in Sion. Obtentu igitur precum uestrarum confisus, ac si dignus non sim coronam laborum percipere, saltem sit mihi primum fugisse supplicium. uestris igitur orationibus studiose me commendo, quia magnis peccatis sepius pietatem Dei offendi. uale, domina dilectissima, et pro me indigno Deum exora, uerbisque tibi a Deo datis saluta.



RESPONSUM HILDEGARDIS. Hortatur ut gregem strenue doceat, et in seipsum oculos deflectat.


Iacula que in incredulitate et in contumelia malitiosorum uerborum ueniunt, similia periculoso uento sunt, qui repente ad cor hominis uenit. Et hec est tempestas primi angeli, in quo ipse Deum despexit. Sepe autem uideo in felicitate hominis, quem Deus ualde amat, quod he pene se illi obiiciunt, quia inimicus felicitatem illius cognoscit, ac eum in hac tempestate opprimere uult, ut cum eo cadat. Sed ipsum de sinu Dei rapere non ualet. Attamen angustia et tribulatio illi ab elementis occurrunt, in illa tamen temperantia quod Deus eum obseruat. Sicut autem Ecclesia nouam genituram noue  prolis in sanguine Christi suscepit, ita oportebat et decuit dotem Spiritus sancti, scilicet aquam sanguini Christi coniungi, quia etiam tabes in sanguine cuiusque hominis est. Sed admoneo te, o paterfamilias in monte Sion, ut facias quod sis tuba canens strenue in spiritali populo tui gregis, ut non deficiat in caritate et in obedientia, et in eternum uiuens. Et iterum in temetipso undique habe oculos ad aspiciendum iustitiam et ueritatem, ita ut anima tua semper uigilet, ne in strepitu huius seculi impediaris.



EPISTOLA LXXIu.





RICHARDI ABBATIS SPRINCHERSBAT AD HILDEGARDEM. Pastoralis cure pertesus consultat Hildegardem, eam an retinere aut abiicere debeat.

 RICHARDUS seruorum Dei in Sprinchersbat minister indignus, H. congregationis S. Ruperti sanctissime et Deo digne dispensatrici post huius mundi terminum superne ciuitatis recipere consortium.

Quod litteris uel ipsi sane presentium latori pro me nunc uestre sanctitudini interim precepi assistere et loqui, hec causa est, quia ego ipse per me atque pro me uenire quidem uolens, sed non ualens, dies fateor et annos non paucos hactenus in uanum hec cogitando consumpsit. Nam quantum certe et ex quanto magnifice sanctitatis uestre presentiam et collocutionem ab initio semper desiderauerim, ipsum nunc cui nuda et aperta sunt omnia, non fallaciter, sed uere et ueraciter Deum testificor. Infelix igitur ego in dispensanda uel administranda  cura pastorali constitutus, uiribusque nimirum tam mentis quam corporis prorsus pene destitutus, quia hec dispensanda uel administranda me satis inutilem, debilem et imparem conspicio, dolere tantum et flere, et de corpore mortis huius liberari magis ac magis desidero . Nunc itaque, sanctissima et inter feminas benedicta, per uos Dominum querere de causa mea, ex more Dominum cupio consulere, et an mihi iam ab hac ipsa occupatione et dispensatione potius cessandum et desistendum sit. Si id liceret, per uos maxime uellem cognoscere et inuestigare. Litteris ergo sigillatis more et clausis, huius rei tenorem me, queso, causa Dei quantocius rescire facite, et merens cor meum  consilio et auxilio uestro in Domino letificare.



RESPONSUM HILDEGARDIS. Hortatur ad portandum strenue onus sibi a Deo impositum.

Audi mystica Dei. Dominus qui possidet familiam sibi subiectam, cum aliquem de eadem familia elegit, dans illi locum sanctificationis, ut onus suum secum portet, ita tamen quod ille se excusat quod non sit dignus onus illud sufferre; tunc si dominus suus eum in hoc non audit, quia sibi placet ut onus illud ferat, dominum suum non commoueat, sed quantum preualet, illi humiliter obediat. Quod si postea in eadem causa ullus defectus alicuius utilitatis propter imbecillitatem sensus et scientie illius subripuerit, ipsi non oberit, quia Dominus  suus illud prouidebit. Nunc, Pater et amice, in uice Christi respice ad sermonem istum et audi: os enim tuum celeste est, et mens tua cum nube floret: unde radix tua ascendat, ac Dominum Deum tuum adora, et indue loricam, atque militare contra bacchantia uitia, lasciuiam fugiendo et auaritiam non amplectendo. Deus autem quem occulte inuocas, in amore tuo suscipiet te.



EPISTOLA LXXu.





CUIUSDAM ABBATIS AD HILDEGARDEM. De collatis Hildegardi donis, quorum ipse testis fuit, Deo gratias agit, ac fluctuanti petit consolatoria uerba dari.

Pauperis prelati habens officium, domine et matri sue, H. de S. Ruperto in Pinguis, intime dilectionis  et orationis affectum.

Sicut multitudo fidelium proclamat, non est mirum quod Deus requisitus a uobis inuenitur et appareat uobis, quia fidem non fictam habetis in illum, et quod maius est, eius fauore et gratia integritatem pueritie ipsi consecrastis, et extunc in sanctitate et iustitia, utpote uas electionis hactenus coram eo uixistis. Et procul dubio qui uos tales conuersari constituit, et quod precipuum est, qui arcana mysteriorum suorum per uos innotescit, dignam quoque exauditione iudicat pro quibuscunque in nomine eius petieritis. Et certe que erga uos sunt, que et audiui et ex parte uidi, absque ulla ambiguitate diuina et sancta esse credo, et nulla ratione de his possum dubitare, cum sciam nichil  Deo esse impossibile. Deus namque sicut per uiros prophetantes, sic et per sanctas feminas secreta diuinitatis sue pandere aliquando uoluit et potuit, testante Iele: Effundam, inquit, Spiritum meum super omnem carnem, et prophetabunt filii uestri et filie uestre, et super seruos et ancillas meas effundam de Spiritu meo. Porro legitur Deboram, Oldam, Annam matrem Samuel, Elisabeth matrem S. Ioannis Baptiste, aliasque mulieres Deo deuotas spiritum prophetie habuisse, et tamen coniugatas fuisse; quanto magis uos omnino carnis fragilitate expertem, a puerilibus annis pudicitiam Deo seruantem? Immensas gratias, domina, omnipotenti misericordie refero, quod tantumdem ad beatitudinis  uestre notitiam pertingere promerui: unde et materna uiscera humiliter pulso, quatenus uerba consolationis per scripta uestra ad me dirigatis, et multum in procellis fluctuantem, sicut et sepius uiua uoce fecistis ita etiam nunc ex scripto ad confirmationem memorie erigatis.



RESPONSUM HILDEGARDIS. Sub quibusdam figuris eum ad bene operandum hortatur.

Mens tua niuee nubi similis est, que eriam nubem in qua sol fulminans transcendit, et etiam interdum similis est turbide nubi, que tempestatem portat. Niuea enim nubes tedium uagantis mentis est: eria autem nubes puram scientiam per patientiam que fidem habet intendit; sed turbida turbulentiam  multe tristitie in inquietis mentibus portat. Nunc disce quod niuea nubes erem aquilonis habet, qui omnem uiriditatem arescere facit, et de quo flores cadunt. Nunc tu ista fuge, et in puro ere sta et permane, ac in uita quam nescis Creatoris tui memento, nec illum fugias, cum eum uidendo non cognoscis. De uita etiam illa spiritus tuus redolebat, qui anima nominatus est, quando anima de ipsa processit. Anima namque opera ponit et probat, et siue bona siue mala sint, et eisdem operibus Spiritus fortissima ui molendinum est. Tu autem edificium bonorum operum edifica, ut cum circulus anime tue fuerit otiosus, edificium istud inueniat; quod si non inuenerit, in ruinam uadit. Unde quoque strenue uigila, antequam umbra obitus tui appropinquet.  Igneus Spiritus sanctus in hoc te adiuuabit.



EPISTOLA LXXuI.





H. PRAEPOSITI DE FLANHEIM AD HILDEGARDEM. Precibus ipsius se commendat.

Sancte et uenerande in Christo matri domine H. de Pinguia, H. de Flanheim, prepositus licet indignus, multam orationis et obsequii deuotionem.

Cordium inspector Deus nouit quam libenter sanctitatem uestram obsequiis honorarem, si ordinatione diuina locum et facultatem acciperem. Interim igitur, accepta sit uobis, queso, deuotio mea; et sicut dudum uerbo rogaui, orate pro me ad Dominum,  ut uobis reuelet que circa me sunt, quatenus de bonis reddere gratias; de malis uero dignis penitentie fructibus Deo satisfacere merear antequam moriar. Quidquid uero Dominus ostenderit de me, scripto mihi significare dignemini, et orationibus uestris me habere commendatum. Familiarius et amplius uobis scripsissem, si corporis infirmitas non obstitisset.



RESPONSUM HILDEGARDIS. Ut ouile suum corripiat, et Deum in purissimo fonte inspiciat.

Lux uiuens tibi dicit, ut strenue uigiles, et ne tedium in cophino mentis tue colligas quasi alienus sit, ita scilicet uelut possibilitatem loquendi non  habeas. Deus autem in te requirit hoc, quod possibilitatem habes, corripe ouile tuum. Unde te ipsum accusa quod Deum in purissimo fonte in hoc non inspicis, sed tantum dicis: Deus, Deus meus, adiuua me; et tamen sic operando eum non tangis. O bone miles, nunc surge, quia gratia Dei ad te currit, et in eternum uiues, ita quod uiuens lapis sis in celesti Ierusalem.



EPISTOLA LXXuII.





W. ABBATIS HEGENNEHE AD HILDEGARDEM. Anime sue defectus illi aperit, et corporis infirmitatem, petitque utrisque suis precibus medeatur

H. Deo dilecte et sororum de S. Ruperto in  Pinguis magistre uenerande, W. fratrum in Hegennehe prelatus quamuis indignus, donum scientie et sapientie et perpetue integritatis premium.

Ut primum uestre sanctitatis famam audiui, ad salutandam eam missis uobis litteris meis maturaui; sed quia utrum presentie uestre allate sint an non, incertum habeo, et ideo nouas prioribus adiiciens, multoties mittere non cesso, quousque eas presentie uestre exhibitas esse cognouerim. Et nunc in his uobis transmissis litteris meis, ad opem orationum uestrarum pauper ualde et egenus confugio, quia preter figuram hominis nescio quid de donis Altissimi acceperim. Caligat uisus, surdescit auditus, inopia loquele lingua constringitur, defectu  uocis et deuotione mentis in diuinis laudibus mutesco, tarditate intellectus prepeditur, memoria labilitate exinanitur, superbia animus inflatur, ira accenditur, tristitia constringitur, accidia deiicitur, pusillanimitate et uerecundia continue confunditur.

Sed his malis omnibus accessit mihi grauis et molesta infirmitas, quam nisi misericordia Dei per te euadam, necesse est mihi per eam, post modicum, periculum uite imminere. Sed quia pius et misericors est Deus, et uoluntatem timentium se faciet, peto ut per orationes uestras hec omnia mala tam in corpore quam in anima euadam, sublimatoque a me iugo dominationis inimicorum meorum, ualde  enim aggrauatum est super me iugum eorum, mihi aliquam partem de multitudine misericordiarum suarum impendat. Num et mihi seruauit benedictionem? Mihi obsecro etiam benedicat. Peto etiam uestram sanctitatem, si tamen petere audeo, ut de futuro statu uite mee me doceatis. Hec autem omnia a uobis querere ea presumptio fecit, quia hec omnia uobis possibilia esse per eum qui in uobis habitat Christum celebris fama diuulgauit. uale, domina, et dignum me Deus faciat tam responsione quam adiutorio orationum uestrarum. Nam uiuum et defunctum sanctis orationibus uestris me committo.



RESPONSUM HILDEGARDIS. Ut prelationem fugiat si suis sit inutilis.


Lux uiuens dicit: Prima causa quam corde tuo sustinuisti flumen dedit, secunda claritatem ostendit, tertia uero que est in pastorali cura optima est: ita si oues tue uocem tuam audiunt; quod si te non audiunt, prelationem fuge, sic tamen quod rationem reddas de talento tuo. Nam si non potes operari per magistrationem tuam in fratribus tuis, esto similis eis in subiectione. Sed dico tibi: Tu fatigatus es tedio diuersitatis uicissitudinum conuersationis tue mentis; unde magis tibi expedit ut angustiam habeas pro aliis fratribus tuis, quam te solum in subiectione cerceas. uiue ergo in igneo datore, et ne tardes in uigili sensu.



EPISTOLA LXXuIII.





ABBATIS DE uESCERA AD HILDEGARDEM. Dubius an debeat prelationem retinere, auxilium et consilium querit an curam animarum sit dimissurus.

uenerabili et dilectissime in Christo sorori, domine H. F. fratrum de uescera, uidere Dominum Deum in Sion.

Quantum desiderium habeam, quamuis peccator, uidendi beatitudinem uestram, hinc estimari potest quod, longe positus, presentiam uestram spiritu intueor. Quis enim eam uidere, ei colloqui non appetat, que, ut cetera sileam, Spiritu Dei infusa, crebro celestia arcana eructat? Huius gratia ad uos  presentia scripta direxi, recepturus, ut spero, solatium simul et consilium super curis quibus uehementer coarctor. Ecce enim ego, qui pro me rationem reddere non sufficio, aliorum multorum curam tremens ago. Dei timore et amore fratrum id extorquente. Cum autem perpenderem me locum prelati tenere, quem factis implere non possem, subito apprehenderunt me dolores ut parturientis, quippe cum longe fatigatio pene omnem scientie intellectum mihi subduxit. Ne igitur Domini gregem propter meam negligentiam contingat periclitari, cogitaui curam susceptam derelinquere et ad alterum locum me transferre. Quapropter suppliciter precor ut dubiam mentem consilio uestro confirmetis, et que sit uoluntas Domini super hac re mihi scriptis  uestris remandate. Noui humilitatem uestram, quod colloquium nostrum non abhorretis, Domino loquente cum publicanis. Ecce uestrum super hac causa exspectamus iudicium, quoniam quidquid, Domino inspirante, mihi suggesseritis, id me subire proposui. uos autem augustiis meis compassa tanto affectuosius Dominum exorate. Abyssus reuersa sollicitudinum continuarum circumdat me, et pelagus curarum uigentium pene absorbet me. Miserere ergo, mater, miserere filii ad te de longe clamantis, atque iam prolabentem consilio, oratione, quantocius subleuare curato. Semper ualeatis in Domino.



RESPONSUM HILDEGARDIS. Fluctuantem erigit, certumque facit de gratia Dei.


Secreta Lux dicit: Tu exterritus es quasi de uento, et dormitas in ligno uiriditatis mentis tue. Sed homo qui uiriditatem interioris cordis sui habet, in excelso parietis edificat. Pastor autem qui ouile pascit, non habens intrinsecus adiutorium in necessitatibus ouilis sui, sed fatigatus fugit, illi pastoralis cura non proderit: unde idem faciat se similem oui et non pastori: Tu, homo, es sicut undans in aquis, qui uix liberatur ne dimergatur: ita quod ubique prudentiam inspicis, sed tamen deficis in uiribus, non autem in uoluntate; unde et gratia Dei ad te resplendet.



EPISTOLA LXXIX.





N. ABBATIS IN ELuESTAT AD HILDEGARDEM. Causatur quod sepius scribenti non rescripserit, oratque ut angustiis circumdatum releuare dignetur.

Domine sue et magistre H., frater N. in Eluestat, inops et pauper, una cum grege sibi commisso perenni uirginum admitti collegio.

Multis uos sepe pulsaui litteris, multa uos presentialiter petitione conueni, nunquam a uobis, uti promisistis, litteras extorquere potui. Nunquid, quod credi nefas, hoc generis mei non admittit uilis natio aut persone abiectio, aut forsitan, quod magis credi potest, nulla meritorum intercessio? Sapientibus, ait Apostolus, et insipientibus debitor sum ,  et ipsa ueritas: Sinite paruulos uenire ad me . Nunquid apud te, mater, est personarum acceptio? Absit! Nunc autem sepius ad te clamantem uel semel me pauperem exaudi, et Dominum nostrum pro misero exora, quatenus seruulum in te confidentem multis et uariis tribulationibus et angustiis circumdatum releuare dignetur.



RESPONSUM HILDEGARDIS. uidetur illum hortari ad celebrandum sepius.

Serena Lux dicit: Qui dat uerba ruminandi dicit: O homo, tu habes fiduciam cogitando in Filium Dei; sed tamen dubitas cibum illum frangere, quem ipse comedere uis indictante mente tua. Quomodo et quare circuis diuersa cribrando et undique aspiciendo,  ubi inueniatur res illa que in cerimonia sit. Quare facis hoc? Deus edificat in quacunque bene et iuste operante causa. Surge ergo ad Lumen et in eternum uiues. Nam Deus habet sibi holocaustum in instrumento suo. Beatus est ille qui Deum semper tenet in omnibus causis suis, quia diabolus illum nunquam decipiet. uiue ergo tu, o homo, et esto uictoriosus in umbroso mundo.



EPISTOLA LXXX.





H. ABBATIS IN SELBOLTH AD HILDEGARDEM. Ut pro calamitatibus et miseriis suis Deum orare non dedignetur.

HILDEGARDI uenerabili omnipotentis Dei famule, H. humilis et modicus prouisor in Selbolth omni gratia diuine largitatis affluere, et post hec omnium  regum Domino Iesu Christo in celesti thalamo copulari.

Benedicta omnipotentis Dei misericordia, que in his temporibus iniquitatis tanquam lampadem fulgentem in tenebris te suis donauit fidelibus consolandis. Famam igitur tue beatitudinis per multum temporis audiens, et iamdudum uera esse que dicebantur cognoscens, in tantum tue beatitudini congaudeo et condelector, ut licet nulla sit in conspectu Dei petitio mea, tamen, quod stultitia et fatuitas uideri potest, memoriam tui semper habens in orationibus meis, id petens, id optans, ut collata tibi misericordie sue beneficia Dominus in te semper custodiat, et custodienda in te semper magis et magis adaugeat, sanctorumque suorum in eterna gloria  te sociam faciat. Sed quoniam presentiam tuam, cuius magno teneor desiderio, corporaliter adire nequeo, per presentes litteras, in quantum ualeo, supplex et humilis adeo, et almitatis tue pedibus sepius sepiusque miserandus aduoluor, quatenus pro calamitatibus meis et miseriis Deum omnipotentem attentius exorare non dedigneris. Neque enim dubito quin omnia que uolueris, apud habitatorem tui sancti pectoris Spiritum sanctum obtinere possis. Sed nec de hoc ambigo quin omnem statum meum, et omnia que circa me aguntur, preterita, presentia et futura, per presentes litteras ipso reuelante cognoscas. Unde si ullo modo uilitas, paruitatis mee id petere presumit, pedibus sanctitatis tue toto animo et corpore submissus deprecor, ut  pro eodem statu meo siue admonendo de preteritis atque presentibus, siue premonendo et cautum faciendo de futuris et uite mee fine. Si id contrarium tibi non sit, per scripta tua animam meam letificare ne dedigneris.



RESPONSUM HILDEGARDIS. Fluctuantem hortatur ad humilitatem.

Gratia Dei induxit te ad aquas potationis, et mens tua non edificata est in hac edificatione in qua es. Unde prouide castellum mentis tue, discernens que et qualia sunt opera tua, quoniam interdiu in bona intentione ad Deum aspicis, quasi sanus sis in anima tua; sed in mista nube es, quando scissuram mentis tue habes in tribulatione suspiriorum et molestiarum propter constitutionem laboris tui. Aliquando  etiam mens tua in altum uadit, uelut utilis sis. Proba ergo te ipsum et habe uiuentes oculos in opere, et prosterne te in terram quasi te nescias, et uiues: quia Deus non habitat in illo habitaculo quod in se ipso stare uult, sed amat domum illam que se nescit, et dat illi unguentum optimum, unde sit tibi bona et salutaris uita.



EPISTOLA LXXXI.





H. PRAEPOSITI IN HERDE AD HILDEGARDEM. Gratias agit quod etiam infirma monasterium suum uisitauerit, et precibus ipsius se commendat.

H. domine sue beatissime, et, si audet dicere, matri carissime, H. in Herde prepositus licet indignus, et sanctitatis eius deuotissimus famulus,  cum suis omnibus subiectionem orationem et deuotissimam seruitutem.

Quas gratiarum actiones, domina et mater sanctissima, uestre condigne referre poterimus pietati, que ad uisitationem nostri monasterii nec imbecillitatem nimiam corporis uestri attendere uoluistis, nec difficultatem itineris pre nimia cordis uestri dulcedine abhorruistis, et rursum iterata uisitatione nos letificare studuistis. Nescit enim tarda molimina Spiritus sancti gratia. Proinde uos, summi Regis sponsa dilecta et preelecta, que ab ipsius Sponsi clementia digna estis audire specialis laudis preconia: Ecce, inquit, tu pulchra, amica mea, ecce tu pulchra, oculi tui columbarum ; uos, inquam, que multigenis uirtutum coronata sertis, inter filias  Ierusalem, sicut lilium inter spinas, bonus et suauis odor Christi redoletis, sicut luminare celi inter tenebras huius seculi uite et sanctitatis compositionis refulgetis, nobis peccatoribus spei consolationem ingeritis, dum uestre materne uisitationis gratiam toties nobis pretenditis. Licet enim nos consortes Publicani illius euangelici oculos nostros ad celum leuare non simus digni, tamen dum per organum oris uestri uocem illius qui in uobis habitat audire meremur, Domini Christi, facti sumus sicut consolati. Proinde Christo Domino, qui nos indignos per uos consolari dignatur, humiliter gratias referentes genua flectimus, uos quoque dominam et matrem nostram humili prece deposcimus: quatenus ei qui uos in cubiculum mysteriorum suorum introduxit,  preces pro nobis peccatoribus dignemini fundere, quo uestrorum meritorum intercessione, nos et a peccatis et ab hostibus clementer dignetur eripere, et de erumnoso huius seculi naufragio ad eterne beatitudinis et securitatis portum una uobiscum perducere. Preueniat uos Dominus in benedictionibus dulcedinis, et orantem pro nobis exaudiat Pater totius consolationis. Sanctarum que uobiscum et sub uestro magisterio fideliter seruiunt Domino nostro Iesu Christo conuentum humiliter per uos salutamus et earum orationibus suppliciter nos commendamus, et rescripta uestra omni deuotione desideramus.



RESPONSUM HILDEGARDIS. Hortatur ut in loco suo stet et uagationem fugiat.


Hec dicit ille qui bonum et suauem intellectum infundit hominibus: Suauissimus odor donorum Spiritus sancti adest fidelibus hominibus; ideo in quocunque loco sanctimonia est, ibi potest homo restaurari ad uitam in naufrago mundo: unde, o probe miles Christi, saluationem anime tue require, dum fons uiuus animum tuum infundit suaui infusione, quia dubietates quas statuisti in animo tuo non operantur in te securitatem. Ergo in loco tuo sta, ibi amans primum datum, quod tibi desuper datum est, cum anima tua in rectitudine iterata est, quoniam utilitati anime tue non conuenit ut aliam uicissitudinem queras, sed fuge uagationem hanc, ne mens tua in tremore confundatur. Nunc  talis esto ut amicus Dei fias, et non fuge cerimonias Dei, et Deus saluabit te.



EPISTOLA LXXXII.





H. HAMELENENSIS MONASTERII PROuISORIS AD HILDEGARDEM. Graui pressus infirmitate optat rescire an laborum finis sit proximus.

HILDEGARDI Pinguensium gemme, Christi uere sponse, regulari quoque discipline informate, H. in Augustini Regula Hamelen indignus prouisor, deuote precis non abstinentiam.

Longeui temporis interuallo spiritalis caritatis, demum corporis mei egritudine crebra, presentiam tuam sepius adoptaui. Nouisti enim, filia Christi, dum tibi presentiam meam quondam exhibueram,  eximium corpori meo inherere languorem, quo nondum cessante, die noctuque non modice torqueor, uelutique humana fragilitas diuine ultionis est ceca, si ob benefactorum increscentiam in morbum seu tentationem inciderim non noui, et gratia Dei sum id quod sum, quia pondus parui laboris tam in uigiliis quam in orationibus pro diuersis rebus omnipotenti Deo exhibere non cesso. Finem laborum, si licet, sanctissima, ut remandes imploro. Et te matrem filiarum tuarum pietatis auxilio fisus, in Domini opis postulationem internuntiam esse deprecor, pietatis tue auxilium peto, precibus tuis meum erui languorem rogo. Multum enim ualet deprecatio iusti assidua . Ego uero peccator non modicus in infirmitate corporis  animeque periculose obrutus, explicare multa nequeo. Scripta mihi uisenda queso mitti, si qua sunt in diuinis agenda mysteriis delegari. uale, mi domina, et pro me Sponsum tuum exora.



RESPONSUM HILDEGARDIS. Hortatur ut ad Deum recurrat.

Qui est, dicit: Rex uidet scalam que obtenebrata est in uicissitudine pestilentie. Et sol effulsit, et obtenebrationem illam scidit. Et hoc regi placuit, et dixit: Hec figitiua scala in fatigatione est, quia interdum ad ardua scandit, et interdum obtenebratur. Talis est mens tua, o homo, in die sciscitationis animi tui, ascendis in lato gaudio ad me, et iterum in nociua pestilentia colis cadentem morbum, quasi non exquirenda sit causa salutis. Impossibile  est quod cinis immobilis sit. Aspice ad me, et semper require unguentum medicine in die et in turbine, et in eternum uiues. Puram legem cole, et dubietatem fuge, et Deus saluabit te.



EPISTOLA LXXXIII.





H. ABBATIS IN WADEGO AD HILDEGARDEM. Orat ut si corpore non possit, saltem litteris se uisitet.

Domine H. sponsarum Christi que sunt in Pinguia uenerabili magistre, H. in Wadego, prelatus quamuis indignus, orationem cum affectuose dilectionis obsequio.

Charitas sine affectu frigido igni simillima uidetur. Nam sicut ignis sine feruore ferrum ferro conglutinare  non ualet, ita et caritas sine affectu nunquam efficere potest ut credentium sit cor unum et anima una in Domino. Charitas uera ipsa est affectuosa. Hec animam adherere Deo facit, ut unus cum eo Spiritus efficiatur. Hec uelut unificum gluten mentes fidelium connectit, ut sit unius uoluntatis in Deo, facitque gaudere cum gaudentibus, et flere cum flentibus. Hec certe, Domino largiente, recordationem sanctitatis uestre in suauitate sancti amoris iucundam mihi facit. Ipsa in celebratione diuini officii memoriam uestri cordi meo semper insusurrat. Ipsa etiam crebris suspiriis, affectum meum mihi exoptat. Et multo utique tempore desideraui facie ad faciem uos uidere, et ore ad os loqui, et ad familiaritatem uestram pertingere,  ut edificationem aliquam et consolationem a uobis aliquando habere possem. Nimis enim infirmus sum intus in anima mea et curatione multa opus habeo. Igitur quia et in uobis et in dilectione qua uos diligo fiduciam magnam habeo, rogo ut quandoque me uisitare non negligatis. Quod si fieri nequit presentia corporali, cum placuerit uobis, fiat hoc scripto, semper autem orationum uestrarum subsidio.



RESCRIPTUM HILDEGARDIS. Ut caueat ab inimicis et penitentiam agat.

Qui non silet, sed acute omnia aspicit, dicit: Cum sapiens uir per desideria sua in excelso monte ciuitatem edificat, decet ut in magno studio precaueat ne inimici ipsius edificium eius in multis  terroribus destruant. Audi ergo, o fili, serua sollicite templum tuum, ne inimici tui possint destruere ciuitatem Dei in te. Qui rutilat in pectore suo propter timorem Dei, quatenus peccata sua plangat in uultu mentis sue, hic probus miles est, et a Deo accipit responsum hoc: O fili chare, bonum gustum in te habeo et in te delector. Qui uero pallidam faciem in sua mente habuerit, sic dicens: Nescio quid sim, uel quid sint alii sodales mei, hic probus miles est, sed in tedio deducit animum suum, et huic tale responsum do: O homo, tu nescis quid dicis, sed primum peccata tua plange, et postea fratres tuos quantum possis terge, atque patientiam habe, quoniam Deus peccatores uos  omnes uidet, sed tamen penitentiam facientes non spernit. Idcirco in Deo uiue ac materna felicitate ambula.



EPISTOLA LXXXIu.





N. PRAEPOSITI IN UNDERESTLORF AD HILDEGARDEM. Ut consolationis auxilium sibi impendat.

N. Dei fauente gratia dilectus prepositus in Underestlorf, sorori HILDEGARDI et magistre in Monte S. Ruperti, in spiritu fortitudinis abundare.

uestre pie opinionis deuotio multorum maxime religiosorum mentes affecit, et quadam sancte dilectionis suauitate indulcorauit. Unde pro gratia uobis diuinitus collata grates summo referimus  bonorum omnium largitori, qui femineo pectori robur immisit uirile, non solum ad deuitanda flagitia uel facinora, sed etiam impendenda indigentibus necessaria consilia, simul et auxilia. Sed quia occupatis auribus uestris loquimur, in longum protrahere sermonem non audemus. Rogamus ergo clementiam uestram ut auxilium consolationis uestre nobis benigne impendatis.



RESPONSUM HILDEGARDIS. Sub figura hortatur ad timorem et fortitudinem.

Qui est ostendit mihi hec, dicens: Dic homini isti: O homo uideo te quasi ligneum tabernaculum de manibus artificum factum, ad cuius ianuam due imagines pulsant, altera plena oculis nigros capillos habet, et nomen eius Timor Domini, et tibi dicit:  uolo in te sanctificationem cum hostiis facere. Cede ergo mihi et cubiculum tuum intrabo, atque bonum gustum musco et aromatibus tibi faciam. O miles, caue ne sis tardus cum ouili tuo currere, et uiuente oculo id ad rectitudinem ducere. Sed altera imago quasi tuba canens in candida nube uelut circulum nubis habet, et nomen eius Fortitudo, et ad te sic dicit: He, he, he, quare dormis in scientia tua, quasi rusticus in moribus suis, qui libenter tacet, nec militare uult in lorica, galea, gladio et hasta? Resona ergo quasi tuba per multas aquas, et non sile, et adiuuabo te cum sodalibus meis, atque sta in pariete templi, nec sis formidolosus propter inquietudinem uentorum; sed disce ut sis columna in palatio regis. Fuge  quoque duas linguas, que sunt uulnera anime; sed loquere ubique in ueritate secundum similitudinem solis, et habitacula nostra libenter in te parabimus.



EPISTOLA LXXXu.





FREDERICI PRAEPOSITI uALLIS-DEI AD HILDEGARDEM. Ipsius orationibus se commendat.

FREDERICUS gratia Dei in ualle-Dei prepositus, licet indignus, H. Christo deuote famule, benedictionem accipere a Domino et misericordiam a Deo salutari suo.

Gratias Deo quam intimas persoluimus, quod in ipso ualetis, quod uirtutum decore floretis, quod dilecto ex dilecto una cum commissis uobis sororibus toto cordis affectu innixte estis, quia confidimus  in Domino quod apud ipsum nostri memoriam habeatis. Multis autem negotiis prepeditus sum, quod iuxta placitum, nuntium non misi: unde rogo ne grauetur dilectio uestra, nunc per presentem latorem soluere quod promisistis, ut ex hoc mercedem a Deo acquiratis. uos una cum sororibus imploro uniuersis ut apud Christum mei memores sitis.



RESPONSUM HILDEGARDIS. Sub figura dehortatur eum ne suos deserat, sed eos potius adiuuet et penitentiam agat.

Nunc tibi dico: Homo qui uineam aut saxosum habet agrum, et intra se dicit: Laboriosum est hic laborare, ac sic eos reliquit, tediosus laborator  est. Sed cum tempus fructuum aduenerit, dominus eius ad ipsum dicet: uade ad campos, et quere fructum in floribus, qui interdum florent, ac interdum arescunt; sed ibi nichil inuenit. Audi: uinea sacerdotale officium est. Qui autem uirgam correptionis in populo graui habet, hic saxosum agrum possidet. Quem ista fatigant, intra se dicit: Illa uita est aliena uita, ac ista uita mihi melior est. Et sic quod hoc tempore excogitat, hoc tempore derelinquit, sicut flos qui arescit. Sed si tu ista faceres, tibi dicendum esset sicut uillico qui de uillicatione sua coram Domino suo diffamatus est, et qui de abiectione sua intra se cogitabat, at unicuique minus scribebat quam deberet, unde dominus suus ipsi dixit: Filii huius mundi sapientiores  filiis lucis in generatione sua sunt . Primus angelus cadens in penitentia suspirare noluit, nec ut alii suspirent permittit. Sacerdos autem erigat se, et alios festinet adiuuare: nunc hec prouide, et in sapientiore parte cum filiis huius mundi mane, quia si secundum cogitationes tuas que in te uolant faceres, in utraque parte deficeres, et in penitentia recordareris quid deliquisses. Tu autem cum populo isto mane, et eum non relinque, ut in eternum uiuas.



EPISTOLA LXXXuI.





N. ABBATIS IN RAPPENBERH AD HILDEGARDEM. Ab ea consilium petit de presenti statu Ecclesie.

Domine sue reuerende uirgini et sponse Christi H. N. prelatus seruorum Dei in Rappenberh,  sancte uirginitatis et pie conuersationis premium et coronam perpetuam.

Fama religionis et Deo accepte conuersationis uestre ubique in Ecclesia respersa, multos super odorem balsami ceterorumque odoramentorum delectat, quem et nos in cellulis quasi in subterraneis caueis extremi tandem odorari cepimus. Unde et ego minimus omnium odorem tantum sequi cupiens, ad uos uenire disposui; sed in tanto turbine tempestatum et procellarum, quo tota Ecclesia nunc quatitur et turbatur, impeditus, rebus et corpori timens, retardatus uenire non potui. Rogo autem per eum qui in uobis habitat Christum ut presentem litterarum portitorem, fratrem nostrum dilectum, tanquam meipsum presentem audiatis.  Ad consulendum enim Spiritum Dei qui in uobis habitat, de presenti statu  Ecclesie nostre eum ad uos direxi. uos quidem quod Dei est, quod caritatis est, quod pietatis est nobis communicare non dedignemini, ut nos per eum qui in uobis multos consolatur consolati respiremus. Ultra dulcedinem uestram inculto sermone amaricare non presumimus. Obnixius autem supplicantes uobis, ut non pigeat uos aliqua fratri presenti indicare et tandem perpauca in extrema ungula schedule rescribere. Cum omnibus uobis a Christo commissis in Christo ualete, et mei propter ipsum ad ipsum mementote.



RESPONSUM HILDEGARDIS. Hortatur ne tormenta timeat, sed confugientes ad se oues recipiat.


In aliqua parte in te tenebras uideo. Quomodo? Quia cor tuum illa tristitia implicatum est que dubio circumfertur sicut molendinum, ita dicendo: Que uel qualis est causa mea? Nunc adest tibi ut aspicias diem qui primo mane in purissima aurora surgit, sed postea uicissitudine tempestatum circumdatur. Sic est uita tua Nam si semper prosperitatem haberes, cancro similis esses, qui recte non ambulat; unde permittit te Deus fatigari, quia filium quem pater amat cum uirga percutit hoc  modo: ueritas de terra orta est, et iustitia de celo prospexit , hoc est, omnem ueritatem Deus per hominem probat, quem de limo terre formauit. Terra que dura et lapidea est uix aratro scinditur, sed bona et mollis terra in gaudio colitur, et in utraque parte Deus uerax est; durum et asperum hominem cum labore frangit, sed suauem et beneuolum amplectitur osculo caritatis, qui omnia bona opera libenter adimplet, et gratia Dei que omnia dura et beneuola pro sole iustitie perfundit, omnes qui ad ipsum per suspiria cordis clamant eum sciendo audit: quia sicut Deus solem constituit ut omnem terram illuminet, nec tenebras sustineat, ita possibilitas Dei per gratiam suam hanc recusat duritiam, ne illi respondeat  qui ipsum uocat. Ideo tormenta tua ne timeas, quia locum tuum in dispersione non uideo, sed ligaturam oneris tui Deus sic uult, et oues qui ad te currere uolunt, collige. Que autem te nolunt, in miseratione tolera, donec te uocent, et in eternum uiue.



EPISTOLA LXXXuII.





G. PRAEPOSITI S. uICTORIS AD HILDEGARDEM. Multis obuolutus peccatis querit utrum sibi supersit spes salutis.

H. diuine contemplationis speculo, G. abiectio plebis et prepositus de S. uictore in Moguntia, si quid ualent contriti et humiliati cordis suspiria.

Super bono uestre opinionis odore illectus, et  in spem salutis ex profunda iniquitate animatus, miserias meas in conspectu almitatis uestre exponere et deplorare, hinc auxilium et consilium querere pie presumptionis spiritu aggrediar. Quantum enim miseriarum inciderim, quantum ruboris et confusionis exceperim, quantum lacrymarum effuderim, uix sermone effari potero. Sed non mirum. Cum enim tot flagitiis et immunditiis animus corpusque polluerentur, iustissimo et benignissimo Dei iudicio, si tamen fas est fateri, dignum correctione diuina, licet non condigne passiones sequebantur. Nam sepius abominabili iniquitate tam factis quam cogitationibus lapsus sum, que uos, domina, Spiritu sancto reuelante, melius scitis.  Quapropter non omnia recte aguntur circa animum meum, que non est necesse scribere. Spiritus enim docet uos omnia. Ego uestre sanctitatis pedibus aduolutus, cum sim puluis et cinis, humillima deuotione posco ut super me consolatorem et liberatorem animarum nostrarum inuocetis, meque scire faciatis an mihi sit spes salutis, an predestinatus ad uitam an prescitus ad mortem. Sed queso ne reputetur mihi in stultitiam hec presumptio. Ceterum Spiritus sanctus, qui habet in uobis mansionem, tribuat uobis secundum fidem et humilitatem meam respondere ad omnia uotis meis. ualete.



RESPONSUM HILDEGARDIS. Ad surgendum animat hortaturque ut declinet a malo et faciat bonum.


Lux in serenitate dicit: Quidam ascendit et in turbine uadit; unde memor esto, fili, ut recta itinera facias in gustu boni intellectus, sicut Psalmista dicit: Declina a malo et fac bonum , inquire pacem et persequere eam . Sed etiam collige ad te bona, quatenus anima tua non deficiat, quia Deus non derelinquit iustos, sed in sua pietate suscipit peccatores. Unde elige tibi rectas uias et in eternum uiues, purosque oculos habe in mente, ut illusio non decipiat te. Nam inter spinas sedes, et undique circumspicis, et ad te diuersas res colligis, ac beneuolentia in te manet; sed tamen in  operibus tuis quidam defectus est: unde nunc surge, et ne tedium habeas, ut de spinis surgas ne te suffocent, quia Deus non delectatur in opere illo quod inter spinas edificatur. Ergo, o fili Dei, cito surge, antequam tibi sol occidat.



EPISTOLA LXXXuIII.





S. PRAEPOSITI IN CONFLUENTIA AD HILDEGARDEM. Cum omnia que de seipso predixerat S. Hildegardis sint impleta, querit consolationem super his que foris et intus eum premebant.

H. in Christo dilecte, S. fratrum in Confluentia prepositus, quamuis immeritus, salutem in Domino.

Quia in omnibus tribulationibus meis semper tuis consolationibus me mercasti [f. leuasti], et  cuncta iam sunt impleta que mihi predixisti, queso ut et nunc misericordie Dominum in cunctis que me foris et intus premunt consolari deposcas; et si quid de me uides, et maxime si a benigno Iesu aliquam spem in futura uita audeam sperare, o dilectissima et amantissima, transcribas. De reliquo autem scias Dominum quam intimis precibus me orare, ut ante mortem meam a peccatis meis digna penitentia me conuertam. uale.



RESPONSUM HILDEGARDIS. Occulta esse Dei iudicia, qui parentum etiam peccata in quarta generatione punit; ceterum speret in Domino.

O tu, qui factura digiti Dei es, corrige uicissitudinem  morum tuorum, et non extende te in uentilationem mentis tue, de qua te non potes excusare, quia Deus omnia preuidit. Sed Deus non iubet ut iudicia sua super te edisseram, sed ut pro te orem, quoniam quedam ante peracta opera parentum tuorum nunc habent oculos ad uindictam, quia Deus etiam flagella sua aliquando extendit ad tertiam et quartam generationem. Confide tamen in Domino, quod te liberet de manu gladii inimicorum tuorum. De salute autem animarum magis loquor quam de casibus hominum, et ideo multoties de his sileo, quia Spiritus sanctus non effudit manifestationem in confusione criminum populorum, sed iustum iudicium. Nunc Deus ponat te in predium uite, ut in eternum uiuas. Et dico nullum  pondus in ponderibus adequandum est diebus, mensibus, annis uel aliis temporibus que a Deo ordinata sunt. Sed tantum uiuus Deus, qui Rex regum est, et cuius iudicia iusta sunt intime exorandus est, ut peccata peccatorum absoluat per orationes illas que in Spiritu sancto exquisite sunt, quia multe occasiones seipsas in stultitia decerpserunt, sicut idola per strepitum incredulitatis uoluerunt, quod in irrisionem populos eduxerunt.



EPISTOLA LXXXIX.





A. S. ANDREAE IN COLONIA PRAEPOSITI AD HILDEGARDEM. Tentatus interius et exterius ad ipsam recurrit sciturus quid sibi faciendum incumbat

 H. Domine et matri carissime, A. Sancti Andree in Colonia prepositus immeritus, semper in Domino ualere.

Quantis tentationum tribulationibus intus et exterius angustietur anima mea, tam ex uerbis mee presentie quam ex reuelatione diuina, carissima domina, nosti. Nunc igitur quia deficio, et nullum profectum, quantum ad Deum, in me uideo, scripsi ad te dominam meam, paratus facere quidquid mihi siue reuelatione diuina, siue consilii tui sapientia preceperis. Ne paueas, nec celes, nec iniquitatem meam abscondas, obsecro, pauperis anime mee, quantulumque timeo, et me totum in profundum dimergi pauesco. Quapropter intercede et ora pro paupere anima mea, ualens in Christo, mater carissima,  Dominus tecum et cum omnibus tuis.



RESPONSUM HILDEGARDIS. Hortatur ad bona opera facienda.

Lux que tota uiuit dicit: O tu homo, audi: Quedam uallis erat que interdum aruit et interdum floruit, nec stabilis fuit in herbis que utilitatem proferunt; sed pulchra erat hominibus ad uidendum, et non multum utilis ad refectionem. Sic est mens tua. Nam cum temetipsum inspicis, ita quod cogitas quod non sis fortis in bona conscientia tua, mox arescis, quasi spem non habeas; et cum postea surgit mens tua quasi mons myrrhe et thuris ad timorem ascendens, uetut mortuus sis in temetipso rixando cum tremore uires, et tunc ita oras dicens: Nimia sunt crimina mea in uulneribus peccatorum  meorum. Sed deinde tabescis in plateis, id est in propria uoluntate tua, et properas ad secularia, et non perficis bona opera, temetipsum in eis exercendo. Sed in tali opinione est estimatio tua dicens: uolo bona opera facere; sed bona opera sic non accipiunt formam claritatis in te, ita quod in peccatis tabescas. Clama ergo per bona opera, et Deus suscipiet te. Audi. uide ut arescas in malis, et ut uirescas in bonis. Clama incipiendo Deum uidere in bona uoluntate, et opera bona fac in perfectione. Qui bonum operatur Deum uidet, sed qui opinionem boni habet, est quasi speculum, in quo forma aliqua fulget, sed forma illa in eo non est. Ideo surge, et incipe bona opera, et fac ea  in perfectione, et Deus suscipiet te. Sed tu respondes: Curam secularem habeo. Que est hec conuersio? Sed ego ostendo tibi ut habeas misericordiam, et benignitatem, ac uirtutem que conculcat superbiam, et ut manus porrigas deficientibus, et in plenis doloribus iacentibus, et ut parcas delinquentibus in te. Ita ne pascas culturam idolorum, que est auaritia, et ne uerberes faciem Dei, scilicet felicitatem quam Deus alii dedit, ne per inuidiam occidas, et uiues.



EPISTOLA XC.





A. ERPHORDIAE PRAEPOSITI AD HILDEGARDEM. Commendat illi presentium latorem.

Domine H. sponse Christi dilecte, A. Erphordie prepositus, licet indignus, deuote orationis et obsequii  affectum.

Gratiarum actiones sanctitati uestre longe lateque resperse assurgere non cessamus, que tam dulci litterarum salutatione quamplurimos salutat. Desiderio namque desideramus uidere uos, et benignissimis consolationis uestre uerbis quandoque iucundari, et uultus uestri presentia flagrantes per uos letificari, intimo corde oramus. Diuina ergo clementia, que tam sanctum tamque magnificum opus in uobis incepit, diuinitus perficiat, et eiusdem bonitatis uestre per assiduam orationem uestram nos participes efficiat. Nunc igitur litterarum latorem, scilicet familiarem nostrum, amore Dei et pietatis uestre iter ad uos facientem dilectioni uestre fidelissime commendamus, quatenus a uobis clementer  susceptus, Spiritus sancti per os uestrum loquentis uerba per uos audire mereatur.



RESPONSUM HILDEGARDIS. Ut purum habeat cordis oculum, et declinet a peccatis.

Deus preuidet te querens sacrificium de corde tuo in simplicitate, quoniam ipse uerax est, nolens duplicitatem in uia una que fides est inter proximos, sicut et oculus Dei in simplicitate inspicit felicitatem hominum. Hoc tibi Deus concedat, et liberet te ab omni tempestate flagrantium uitiorum. Fac ergo oculum cordis tui purum. Nam quasi lassus et quasi derelictus es de domo illius qui te creauit; sed reuocaberis inter alienos, et ideo cessa  a peccatis tuis, quoniam Deus non uendidit te in perditione; sed requirit te in perdita oue, que reuocata est ad uitam. Cur dubitas quasi non sis in saluatione? Quere ergo Deum in angustia et in dolore animi tui et uiues.



EPISTOLA XCI.





H. DE DOMO  IN MOGUNTIA PRAEPOSITI AD HILDEGARDEM. Cupit ab ipsa rescire quid in se displiceat Deo et quid emendandum.

H. omni honore dignissime domine H. de Domo in Moguntia prepositus, et peccator sordidus,  quidquid seruus et filius dilectissime domine et matri sue.

Animus meus estuat et ueretur; estuat ut loquatur, sed sapientie et eloquentie tue magnitudinem ueretur. Tibi enim cumulata felicitate concessum est et sentire sapienter et proferre utiliter. Stillantium auctoritas Scripturarum sedem inuenit in te, manet apud te, de te facit armarium. Accedit ad hec quod discipline dotibus approbata, decus Ecclesie, populorum exemplum effecta. Utinam mihi desuper datum esset assidue tibi adherere, semper audire te, tuo consortio sine intermissione refoueri! Tum denique non essem fraudatus a desiderio meo, quia semper desideraui audire te. Unde quidquid tibi displicet in me, et quomodo depellere  ualeam a me, ipso Deo ac Domino nostro donante, tuis litteris insigillatis denuntiare mihi digneris obsecro. ualeat in eternum sanctitas tua, ualeant ac fideles permaneant omnes filie tue precordialissime sorores mee.



RESPONSUM HILDEGARDIS. Ut bonis operibus dignum se reddat Dei protectione.

Mystica Dei hec uerba proferunt: O homo Dei per ligaturam legis Deus scit te in nigra uicissitudine aliquorum operum. Sed tamen a longe aspicis, uelut in opinione, quasi egredientem lucem rutilantis lucis. Nunc curre ut bona opera facias sine contumelia duplicitatis duarum uiarum, scilicet ubi sonus unus est oris, alius mentis. Prouide autem ut  Deus te amet in bonis operibus, quia ipse porrigit ad te manus protectionis sue; sed tu infirmus es et fugis. Caue ergo ne abscondas te a protectione illa, ne Deus uirga sua te percutiat, quoniam ipse te requirit. Nam itinera illa que querere uoluisti non recte preuidisti, quando in celum ascendisti. Nunc autem in duabus partibus concuteris, scilicet promissione Dei et diabolicis artibus. Deus enim funem tibi solutum dimittit, ut cognoscas quid sis. Sed tamen omnino non cades in foueam tristitie. Nunc autem ora et confide quod Deus non derelinquat te, et aurora cito ad te procedet in liberatione.



EPISTOLA XCII.





HELDERICI PRAEPOSITI S. SIMEONIS TREuIRENSIS AD HILDEGARDEM. Laudat mira Dei in ipsa dona, et precibus ipsius se commendat.


HELDERICUS frater de S. Simeone in Treuirorum ecclesia solo nomine prepositus, et ex numero super flumina Babylonis sedentium et flentium, H. filie Sion in ipsa Deum deorum quandoque uidere.

Multorum relatu propriique corporis mei auditu suauissimum tue beatitudinis odorem hauriens, letatus et admiratus sum in his que dicta sunt mihi. Letatus, inquam, quia hoc tempore nequissimi  seculi uere in maligno positi, talem sibi sponsam Sponsus ille speciosus pre filiis hominum elegisse cognoscitur. Admiratus uero, quia insolite et inaudito carismate ipsam et in hoc exsilio dotare uidetur. Quis enim unquam legit uel audiuit mulierem indoctam uel penitus illitteratam de profundissima abysso diuinorum arcanorum tantas eructuationes exhalare, de fluminibus aque uiue tantam abundantiam sitientibus propinare? uere mirabilis Deus, uere benedictus Dominus Deus, qui facit mirabilia magna solus. Sed quid mirum, si rationalem et rationabilem hominem organum suum quomodo uult facit, qui etiam brutum animal magistrum magistri fecit. Facit enim quomodo uult Deus, de quo scribitur: Omnia quecunque uoluit  fecit . Precor autem tuam dilectionem, quatenus ipsa dilecto tuo propensius et frequentius humilitatem meam commendare studeat, eamdem uicissitudinem a me fideliter et indesinenter sciens sibi rependi.



RESPONSUM HILDEGARDIS. Ut bonis operibus mortem preueniat.

Tu, serue Dei, attende, ut breui tempore tuo ab iniustitia inique mammone te diuertas; et in magno studio prouide, ut rubiginem peccatorum a te excutias, antequam umbra mortis superueniat, cum plus operari non potes, ne tunc plangendo dicas: O ue mihi quia in negligentia inuentus sum! Tu  etiam patremfamilias attende, qui a prima usque ad uesperam operarios in uineam uocauit, et alios cur otiosi starent interrogauit, cui respondebant, quod nemo eos conduceret. A prima enim usque ad uesperam Dominus operarios uocat, et alios cur otiosi starent interrogat, qui se excusant, quia nemo eos conducat. Sepe homini contingit, quod a prima etate sua usque ad uesperam, scilicet ad senectutem in obliuione Dei uiuat, et hoc intra se emendare tandiu cogitat, quousque per gratiam Dei rixando intra se dicit: Quare bona opera non operabar? quia Deus a malo me abstrahere non prohibuit, et ita in senectute sua propter tedium peccatorum penitere incipit. Iste in itineribus Domini uelut non ignitum fictile uas apparet, quoniam  operari non potest, et sic primus ex merito suo per gratiam Dei mercedem accipiet, quam per etates postea mutare non potest. In pueritia enim et in iuuentute, ac in matura etate, homo sepe malum et postea bonum operatur. Hoc in decrepita etate esse non potest. Nunc oculos tuos ad uigilandum aperi, et omnes negligentias etatum istarum considera, et emenda operando, ut in eternum uiuas.



EPISTOLA XCIII.





H. PRAEPOSITI IN KNETHSTEHTDE AD HILDEGARDEM. Querit quomodo Deum pro peccatis suis placare possit.

H. qualiscunque Dei gratia prepositus in Knethstehtde,  uenerabili ancille Christi, H. Spiritus sancti gratia confortari, bonoque fine consummari.

Si fieri posset ut presens essem, et alternatim sermonem uobiscum agere possem, modis omnibus optarem. Ea enim que circa me sunt, que Dominus solus nouit, profusiori uobis relatione expositurus essem, que singula breuiandi causa presenti loco committere nolui. Gratiam, dilectissima, quam Pater luminum, a quo est omne datum optimum et omne donum perfectum desursum , uobis prerogauit audiuimus: qua scilicet multum confidens, caritatis uestre dulcedinem opus duxi presentibus conuenire, supplicans attentius quod pro meis miseriis diuinam clementiam deuotis precibus  implorare non desistatis. In multis namque eam me offendisse scio, quod me impune non fecisse sentio.

Quia igitur in gratia quam in uobis cognoui, spem potiorem habui, utile existimaui auxilium exaudibilium orationum uestrarum implorare, sperans me recepturum a uobis quodlibet remedium consolationis, quod pro Christo precor facere non omittatis scriptis uestris, innectentes eisdem quo ordine magis placem offensam diuine maiestatis. ualete in Christo semper.



RESPONSUM HILDEGARDIS. Ut ad Deum suspiret, ac cum fiducia ad eum recurrat.


In mystica uisione ad petitionem uerborum tuorum aspiciebam, et audiui uocem ad te sic dicentem: Arbori te assimilo, que in estate grossos suos producit, et cuius fructus a turbinibus et nebulis aliquantulum leditur, et iterum ex rore celi et puro ethere renouatur. Isto enim modo mens tua est, quia cum fiduciam in aliqua prosperitate habes, uelut grossos producens, ex uicissitudine morum tuorum quasi ex turbine fatigaris, et etiam ab illis, qui sub onere tuo sunt, sicut ex nebulis lederis. Sed tu ad Deum tunc suspira, et dic: Ad te, Domine, leuaui animam meam; Deus meus, in te confido, non erubescam . In te enim spiraculum  est, quod Deus infinite uiuificauit, et cui pennas rationalitatis dedit. Ideo cum illis per fidem et per bonum desiderium ad Deum uola, ad eum leuando animam tuam, et ipsum Deum tuum cognosce, in cuius scientia fuisti, et a quo principium sumpsisti; unde eum roga, quod spiramine Spiritus sui bona sua te doceat, et de aduersis te liberet. Tu etiam in ipsum confide, ita quod omnia opera tua ante eum ponere non erubescas, et dic sicut filius patri suo dicit, cum delinquens corripitur, quod prolis sue in ipso non obliuiscatur. Ego autem Deum libenter rogabo, quod ab omni nimietate inquietorum morum et aliorum criminum ac periculorum uobis occurrentium per gratiam suam clementer uos defendat et liberet.



EPISTOLA XCIu.





H. PRAEPOSITI IN BUNNA AD HILDEGARDEM. Cum indesinenter pro ea oret, ipsius uicissim orationes postulat.

HILDEGARDI sponse Christi et magistre probatissime sororum de S. Ruperto in Pinguia, H. prepositus in Bunna indignus, seruitium cum omni deuotione.

Si Dominus solus potens, solus bonus, solus pius, solus misericors, uoci cuiuspiam peccatoris, quod fide teneo, aurem sue maiestatis acclinare dignatur, indefesso corde et oris mei clamore pro uobis pulsatur. Testor nempe secretorum omnium cognitorem Deum, ex quo primum de bonitate uestra, fama prodente, audiui, quoniam postmodum in uobismet  ipsa probaui, totus in uestram dilectionem pronus fui. uos quoque omnium eorum que ab inde hactenus uel bene dixi, uel bene gessi, si dignamini, participem constitui. Idipsum igitur a uobis et spero et quasi quodam debito, magis autem pro Dei amore et uestra bonitate exigo. Postremo nec ignis, nec ferrum, nec aqua, nec alterius cuiuslibet timoris, aut periculi instantia, sed nec ipsa mors uestre integritatem dilectionis anime mee aut imminere in quoquam, aut submouere ullo modo poterit. ualete.



RESPONSUM HILDEGARDIS. Arguit eum quod seculum diligat, hortaturque ut desideria sua cum timore Dei in bono opere purificet.


O homo, qui seculum diligis, et qui illud in uoluntate tua habes, in comprehensione morum tuorum tempestati similis es, que raro pura est, et que etiam non multum periculosa est. Hoc tale est: Tu sepe in rebus tuis a consolatione alienus es, et interdum per tedium et per tristitiam, et interdum per dubium, in omnibus causis tuis opprimeris. Unde surge, et Deum Isrel inuoca, dicendo: Proba me, Domine, et tenta me; ure renes, et cor meum . Hoc est proba me, Domine, per fidem et spem, ut fides mihi sit oculus ad uidendum, et spes speculum uite; et tenta me in bona obedientia ut Abraham, quatenus contra uoluntatem meam operer: ita ut uoluntatem meam derelinquam  propter te, ut intrem in precepta tua, quatenus diligens amicus tuus fiam; et per hec ure renes meos, qui ex peccatis quibus conceptus sum inundant, faciens ne me seducant; quia contra me operor, sed ut semper in igne Spiritus sancti ardeam, et de die in diem desiderem iustitiam tuam; et ut ascendam de uirtute in uirtutem. Sed et, o homo, mens tua similis nubi est, que grandinem et pluuiam non portat, sed que per solem diuiditur. Tu enim propter securitatem leuium uerborum et morum, nubem cum grandine sicut iram, et litem sicut pluuiam non habes; sed per bona opera in desiderio supernorum claudicas, et ob hoc desiderium tuum cum timore Dei in bono opere purifica, et hoc modo Deum osculare dicens: Inclina, Domine, aurem tuam, et  exaudi me, quoniam inops et pauper sum ego . Cum enim per osculum amoris Dei bona opera Deum tangendo facis, statim ipse aurem suam in desiderium et orationem tuam inclinat, et complet. Sicut etiam per auditum uerbum sonat, quoniam in magna inopia es; quia adiutorio indiges, et etiam in magna paupertate, quoniam bonum perficere tibi deest; sed Deus hoc in te perficiat.



EPISTOLA XCu.





H. ABBATIS AD HILDEGARDEM. Ecclesia schismate laborante, querit quid sibi sit faciendum.

Domine H. uere Dei famule de cenobio S. Ruperti, H. prelati officium habens, quidquid pauperis  quamuis peccatoris ualet oratio.

Quoniam omnis qui pestifero sauciatur ueneno, cerui more ad uerum fontem, id est Christum, properans, ueneni a se reiicit nociua, ego huiusmodi incommodis oneratus ad fontem quem Deus per Spiritum suum nobis dignatus est reuelare recurre, remedium querens. Scire enim uos non ambigo, quoniam cursim iam interierit pene omnis ante habita religio, quoniam impudenter locum eius occupauerit odiosa presumptio. Igitur quoniam Ecclesia in apostolica dignitate et nomine claudicat, et ad quod caput suum respiciat ueraciter ignorat, quia quisque uagus inde exemplum sumens religionem bone conuersationis abhorret, hi qui Spiritu  Dei aguntur, non minime sollicitantur quis finis eorum in uoluntate Dei esse debeat. Quapropter inito bono consilio ad uos confugio, simulque efflagito ut quidquid Spiritu sancto edocta de hoc uel de meipso sentiatis, mihi rescribere uelitis. uestris enim consiliis in omnibus obedire paratus sum.



RESPONSUM HILDEGARDIS. Obediendum magistris quandiu catholice fidei non resistunt, atque ad Deum confugiendum, qui Ecclesiam suam non derelinquet.

In uisione qua ab infantia mea uigilanti oculo in spiritu meo uidi; per aliam uiam quam in hoc seculo nata sim in altum aspexi, et hec uerba ad te dicere uidi et audiui: Mens tua aratro similis est, quod dura, aspera ac mollia euertit et diuidit. Tu  enim cognoscere, euertere ac diuidere illa attendis, que in tanta duritia sunt, quod ea perfringere non potes, et que in tanta asperitate sunt, quod te uulnerarent si ea tangeres, et que in tanta mollitie sunt, quod ea contereres, si illa dire et aspere tangere uelles. Duritia namque que a sole iustitie claudicauit, Ecclesiam nunc circumdedit, quam tu perforare non preuales: unde in corde tuo ad Deum dic: Domine qui omnia nosti, in magistris meis tibi obedire uolo, quandiu catholice fidei me resistere non cogunt. Apostolica etenim potestas, que nunc in duas partes diuisa est, proprietatem suam ligare recusat, et principes seculi in tanta asperitate sunt, quod te non audirent, si eis diceres quod in scientia tua iustum habes, ac discipuli magistrationum  tantam mollitiem nunc sectantur, quod dubitares, uelut ignorares quid cum ipsis facere debes. Magister namque sancta et iusta docere et bona exempla ostendere debet, quemadmodum etiam Christus fecit, ad quem multi currebant, et a quo multi fugiebant. Ipse tamen dilectos et electos suos ad se colligit. Unde qui te per obedientiam osculantur, et per caritatem amplexantur, in summo studio tene, nec eos relinque, alios autem Deo dimitte, quatenus cum Propheta dicas: ueritatem tuam et salutare tuum dixi . Tu ergo spe tua ad unum Deum tende, quia ipse Ecclesiam suam non derelinquet. Hec namque spes Ecclesie est, quod ipsa oculata fiat, et spes ista secura est, quatenus dolor diu maneat, in quo  plurime congregationes spiritualium commouebuntur, plurime quoque destruentur. Ego uero auroram sicut splendorem in te uideo, quod studium in bona uoluntate bonorum operum in te est. Turbinem quoque propter has et alias uicissitudines in te discurrentem, qui aliquando splendorem in te obnubilat. Hoc minue, et fiduciam habe, quod in Deo finiaris et in eternum uiues.



EPISTOLA XCuI.





HADELHEIDIS ABBATISSAE GANDERHEIMNENSIS AD HILDEGARDEM. Ab Hildegarde educata petit ipsius et sororum suffragia et mutuam inter utriusque parthenonis sorores societatem.

 HADELHEIDIS Ganderheimnensis ecclesie abbatissa, quamuis indigna, H. dilecte matri de S. Ruperto libere sponse Ierusalem, oscula Sponsi.

Arbor bona, bono ex fructu cognita, nequaquam duci debet in obliuionem, quia fructificando dulcedinem, dulcem bonorum commeruit amorem. Bruto ergo animali iure inferior habebitur, qui bene dulcia minus bene amplectitur. Tu itaque Christi columba, non seducta, sed corde magna et munda, sicut bonum malum, lux tenebras, dulce amarum non facit, ita mihi a corde non excidis; unde debes et tu frequenter mei recordari, quoniam constat et amoris et intime deuotionis propinquitate tibi coniungi. Nolo ergo ut antiqui nutrimenti flos in corde tuo aruerit, qui quondam inter me et te floruit,  cum me dulciter educasti: cuius amore et dilecti Sponsi tui caritate te obtestor, precorque ut pro me et meo grege, locoque mihi tua permissione commisso orationes et obsecrationes tue fiant ad Deum, atque nos committas orationibus omnium sororum tuarum; oro etiam ut societatem fraternitatis tue sororibus meis apud easdem sorores tuas, imo meas obtineas, et dum aliquis per uos ad nos transierit, litteris transmissis, id et si quid aliud uolueris in Christo innotescas. Ego autem expedito tempore, si Deo placuerit, ad uos non differam uenire, ut ore ad os loquamur, manu ad manum quod bonum est operemur, sicque antiqua stabilietur societas, quam in nobis confirmet Deus caritas. Que habitas in hortis ausculta, omnesque  cohabitatrices tuas, scilicet sorores meas, ex me quam intime saluta, et litteris commendatitiis me letifica.



RESPONSUM HILDEGARDIS. Ut pura fide bona opera in die prosperitatis sue exerceat, et det Deo quod suum est.

O filia Dei, in magna sollicitudine per duas uias mens tua occupata est. Nam per quamdam sollicitudinem tabescis, quasi de uita tua desperes; unde et interdum cum super montem conscenderis fidei, ad Deum ascendis; eum interrogas, quasi nescias quid in ista dubitatione facias. Sed tu cum pura fide bona opera operando in die prosperitatis tue ambula, et Deo quod suum est da. Nam solem uides, quod est honor ille quem nondum Deus abstrahet  a te, et seculum in suspirio et in timore legis Dei habes, sicut luna in nocte. In utraque ergo parte seruiens esto Deo, quia sacrificium tuum uult, et quia bona opera a te in uita tua postulat antequam moriaris. Lux gratie Dei operiat te, et unctione misericordie sue te ungat, qua Dauid ungebat, cum peccata sua confitendo Deum uidit. Ipse unctione uiriditatis Spiritus sancti te ungat, et bona et sancta opera in te faciat, per deuotionem illam qua ueri adoratores Deum adorant. Nunc precepta Dei conserua, et in eternum uiues.



EPISTOLA XCuII.





N. ABBATISSAE AD HILDEGARDEM. Ipsius preces pro se suaque congregatione deprecatur.


Amantissime domine et in Christo matri dilectissime, N. abbatissa, licet indigna, sororum ecclesie . . . ., Regem glorie in suo decore uidere et cum eo gaudere perenniter.

Benedictus Deus, qui mysteria secretorum suorum, mundo antea nunquam audita, temporibus nostris mirifice per te declarare dignatur, fidemque nostram per te, o mater sanctissima, confirmat, et sanctam Ecclesiam suam solito fulgentioribus signorum suorum uirtutibus, uelut quibusdam noui solis radiis ineffabiliter illuminat. O quis ista unquam audiuit? quis uidit talia? Ergo dicamus singuli, dicamus omnes: Benedictus Deus. uultum sanctitatis uestre uidere, et uerba ex ore uestro  diuino audire cupio ardentissime; sed quia hoc pro tempore et locorum instantia per presentiam corporis implere non ualeo, corde et animo te semper uidebo, te semper amabo. Precor etiam sanctitatem tuam, o mater piissima, ut pro me peccatrice et pro congregatione nostra tibi mecum supplicante, ad Deum, qui te procul dubio exaudit, intercedere digneris. Scias quoque quia memoria tua apud nos semper in benedictione erit, et nomen Domini per te magnificabitur. Ora pro nobis, piissima mater et domina. Super hec omnia rogamus tum pro Deo, tum pro materno affectu, ut nobis consolationis tue litteras mittere in proximo non differas. Christus Dominus noster in regno suo nos tecum congregare dignetur.



RESPONSUM HILDEGARDIS. Ne sit instabilis, neue uana scrutetur.


Prouide ne tibi sit circuiens mens instabilitatis, in qua nubes sapphirinei coloris apparere non potest, et que etiam frequenter lucem solis obtegit. Magnum autem studium habe, ut in stabilitate stes, nec unamquamque uanam ac stultam inquisitionem scruteris, quoniam qui hoc faciunt, sepe a caritate Christi decepti cadunt. Sicut etiam sapphirinea nubes per circumeuntem mentem instabilitatis obtegitur, amplexionem Christi attende, et omnia bona ab eo quere, et illi opera tua manifesta, et ipse tibi beatitudinem dabit, quia absque eo uana est salus hominis; quia gratia et salus non per hominem, sed per Deum habetur, ubi et sancte  Scripture, que de diuino fonte fluunt, mammas ad sugendas hominibus prebent. Disce ergo ut hanc uanitatem fugias, que lucem solis obtegit, scilicet que hominem a Christo separat, et in eternum uiues, et a Christo coronaberis.



EPISTOLA XCuIII.





M. ABBATISSAE IN WETHDERSWINKELE AD HILDEGARDEM. Ut se suasque in filiarum numero admittere uelit, ac precibus adiuuare.

HILDEGARDI domine et matri reuerendissime, omni laude dignissime, M. Dei gratia dicta abbatissa in Wethderswinkele, cum omnibus sororibus suis, filialem dilectionem et omnem subiectionem.

Quoniam odorem sanctitatis uestre longe lateque  per orbem terre diffusum Dei gratia in tantum creuisse cognouimus, ut iam in toto mundo uirtutum uestrarum insignia ab uniuersis Ecclesie filiis digna ueneratione commendarentur, nos quoque, licet indigne specialis dilectionis priuilegio, maternitati uestre ascribi optantes, quantum licet pro nostri paruitate, tante dignitati uestre congaudemus. Quapropter, dulcissima mater, sanctitatem uestram toto cordis affectu imploramus, ut nos filiarum loco recipere, et sanctarum precum uestrarum tutamine confouere dignemini, quatenus, uestris sanctissimis opitulantibus meritis, arrepte uie stadium andem contingere mereamur. Ego autem que ceteris non meritis, sed sola nominis dignitate prestare uideor,  obnixis precibus sanctitati uestre singulari deuotione me committo, orans ut pio orationum interuentu, ita omnium mihi commissarum curam agere possim, quod pariter cum illis in eterna uita uestri consors efficiar. Semper optasse me scitote aliquid de uobis accipere, per quod uestri memoriam habere possim, uidelicet litteras commonitorias, quas pro Dei amore libenti animo semper obseruabo. Quedam etiam ex sororibus nostris speciali dilectione uos complectentes, uestris purissimis se per omnia commendant orationibus.



RESPONSUM HILDEGARDIS. In abstinentia seruandam esse discretionem.

uiuens Lux dicit: Aridum sabulum inutile est, et terra que per aratrum nimis frangitur rectum  fructum non dabit, quia iustum modum inuolutionis sue non habet. Et sicca terra que saxosa est germinat spinas atque alias inutiles herbas; sic incongrua abstinentia, que non habet iustum modum et rectum statum, prosternit carnem hominis, quia non datur ei uiriditas iuste refectionis. Unde etiam homo arescit. Ubi hoc est, certe ibi peribunt uolatiles uirtutes, scilicet humilitas et caritas pulcherrimorum florum, quoniam nimia abstinentia caret uiriditate uirtutum, sed ibi crescit uentosa fama inutilitatis, ibique insurgunt multi terrores quasi sancti sint, et sancti non sunt. Qui in hac uanitate sunt, iracundiam habent et non pacem, atque in multis moribus suis inutiles sunt. Homo qui uult regalem uitam in spiritali habitu habere,  tabescat in deliciosis epulis incongruorum ciborum, de quibus lasciuia surgit, tabescatque in fortissimo uino, in quo luxuria palpitat, et alia mouentia mala nullam sanitatem habentia. Hec casti homines animam suam diligentes fugiant; sed tamen recto frumento utantur, et ui potus qui non flagrat in igne coloris sui. Quod homini ad uescendum dedi, non aufero ei; sed horribiles cibos nescio, quia uanitas in eis est. Sed tamen per incongruam abstinentiam nulla anima fugiat ad me, sed in recta mensura mihi adhereat homo, et illum recipiam, nec ullus homo certet in fremitu dentium suorum pro non emerito premio in operibus, quia do unicuique iuxta mercedem, secundum merita sua, ut me amat.



EPISTOLA XCIX.





H. ABBATISSAE DE ALTHENA AD HILDEGARDEM. Congratulatur de Dei donis, optatque eam uidere.

Domine et matri H. dilecte et uenerabili in Christo sueque dilectionis intime, H. abbatissa, licet immerita, de Althena, et peccatrix penitens ad pedes Iesu cum Maria sedens, Dilectum suum uidere sicuti est.

Congratulator uestre beatitudini, omnium feminarum dilectissima, que, sicut in delictis euidentissimis probari potest, quem diligit anima uestra, quantum mortalibus possibile est, inuenistis, et iam iam cum ipso in secreto cordis periculo feliciter uacans gustatis et uidetis, quoniam suauis est Dominus,  quodque ita esse perpendo, oportet me equanimiter ferre, quod multo iam tempore per litteras uestras uisitare me uobis tam deuotam neglexistis. Credo enim quod si uel ad momentum aciem mentis ab intuitu Dilecti uestri reflectere, atque pedem extra habitaculum quietis mouere possetis, minime omitteretis, quin sepius me per nuntium uestrum consolari faceretis, qui et me de status uestri qualitate letificaret, et de meo uobis referret. Nam et si non dabitur mihi dilectam faciem uestram ultra in hac uita uidere, quod sine lacrymis non possum dicere, leta tamen semper de uobis ero, quippe quam ut propriam animam statui diligere. Quapropter oculo orationis uidebo uos, quousque perueniamus illuc quo et nos inuicem eternaliter  uidere, et Dilectum nostrum facie ad faciem in decore suo mereamur contemplari.



RESPONSUM HILDEGARDIS. Sub figuris hortatur ad militandum Deo.

O tu que magistra es in fulgore salientis fontis, quod est in uice Christi, audi: Ecce uicit Leo de tribu Iuda, radix Dauid . Hoc tale est. Filius enim splendor sancte diuinitatis uelut radix est. Ipse namque rugit uelut leo, cum primum angelum in casu ipsius imitantes in infernum proiicit, ita quod et ibi omnem iniustitiam frendentibus dentibus a se depellit, et ita radix fortitudinis est. Omnes autem qui eum fide confitentur, et bono opere tangunt, ad se trahit, et ob hoc omnia quasi leo uincit. Nunc audi me admonentem te. Omnibus  uiam unam Deus instituit, ut omnes in ea ambularent. Sed duo uiri in latere eiusdem uie stabant, et alter ad alterum dixit: »In plateis tam libenter quam in uia ambulo;« et alter dixit: »Ita et ego« Et postea respexerunt ad spinas et ad tribulos, et illa desiderabant. Et Dominus dixit eis: »Isti me nolunt, neque in uexillo meo pugnare uolunt, ideo de me abscissi sunt.« Tunc de oriente milites in armis ualde ornati uenerunt dicentes: Ista uia ambulare uolumus, et Dominus illis pennas cuiusdam architecti dedit, et cherubim oculis suis ad illos uidit. Ac isti de Lumine tam fortes facti sunt, quod certamine boni prelii satiari non potuerunt. Alii autem uiri in breui tempore fatigati sunt, et ita  perierunt, quia cibo uite pasti non sunt. Nunc, o chara filia Dei, ad illos militantes milites respice, quatenus in aliqua parte cum eis sis, et in eternum uiues.



EPISTOLA C.





S. ABBATISSAE IN ALTUuICH AD HILDEGARDEM. Cupienti cure regiminis renuntiare, et cella singulari includi, orat Dei beneplacitum per Hildegardem significari.

Beate memorie H. de S. Ruperto, S. solo nomine abbatissa in Altuuich Traiectensis Ecclesie, introire chorum Lumine luminum illuminatum.

Quia nullus hominum ualet mundanis concupiscentiis renuntiare, et ad supernam patriam omni  intentione anhelare, nisi ei desursum datum fuerit Christi iuuamine, ideo religioni uestre intimare cupio quid, Deo instigante, et Spiritus sui gratia cooperante, conceperim in animo meo. Dominus noster, qui non uult aliquam de ouibus suis esse erroneam, sed sicut bonus pastor cupit omnes reuocare ad salutis eterne uiam, inspirauit cordi meo, ut puto, quatenus onus regiminis, quod grauiter porto, derelinquam, et me solitudini alicuius cellule includam. Huius itaque propositi uelle adiacet mihi, sed posse et consummare in Domini nostri est potestate. Ergo quoniam scio uos apud Deum esse tanti  meriti, quod ex Spiritus sancti reuelatione cognoscere ualeatis quid expediat homini facere, propterea humilibus precibus exoro pietatem uestram, quatenus pro me Dominum uelitis consulere, si sibi placita sit conuersatio mea, ne me post hac sententia illa Gregoriana denotet, que dicit: »Melius fuerat eis uiam ueritatis non cognouisse, quam post cognitionem ab ea in deterius decidisse.« De cetero ualeatis in Domino, et ea que postulaui pietas uestra non renuat mihi per presentem portitorem seriptis designare, et quidquid gratie Dei per Spiritum suum sanctum uobis de his placuerit reuelare.



RESPONSUM HILDEGARDIS. Ipsi non esse utile onus regiminis abiicere.

In uera uisione mysteriorum Dei hec uerba audi:  O filia de latere uiri orta, et figura in edificatione Dei formata, quare tabescis, ita quod mens tua in uicissitudine nubium uolat, quas tempestas circumducit, sic quod interdum ut lux lucet, et interdum obscuratur. Sic est mens tua per strepitum morum illorum, qui non fulgent ante Deum. Sed tu dicis: uolo requiescere, et locum requirere ubi cor meum nidum habeat, ita ut et anima mea ibi requiescat. O filia, non est utile apud Deum ut onus tuum abiicias et ouile Dei relinquas, cum illud lumen habes per quod illi luceas, ita ut ad pascua illud educas. Nunc autem te ipsa cerce, ne mens tua flagret per hanc dulcedinem que ualde tibi nocet in uicissitudine singularis uite. Tu uero uiue, quia gratia Dei te uult. Caue igitur ne te ab ipsa abstrahas in  uagatione mentis tue. Deus adiuuet te, ut in pura scientia uigiles.



EPISTOLA CI.





SOPHIAE ABBATISSAE IN KISINGUN AD HILDEGARDEM  . Querit an onus quod portat deserere debeat.

HILDEGARDI singularis meriti magistre, spiritualium uirtutum sapphiris distincte, SOPHIA, in Kizingun dicta abbatissa, sed parum proficiens, orationis obsequium indeficiens.

Audita prerogatiua tue sanctitatis, pennis prepetibus ad sinum conuolo tue caritatis, pro luce cupiens apud te commendari, que per ueram lucem ad illuminationem gentium meruisti reuelari. Quis enim non delectetur in laribus matris Sophie? Quis  non sponte apponat aurem celesti harmonie? Aut quis non optet audire sancti Spiritus organum tot uirtutum tremulis prefinitum, tot miraculorum anaglyphis mystice insignitum? Bene quidem sonus iste in omnem terram exiuit, cuius euphoniam Spiritus, qui a Patre procedit, condiuit. Ergo clama in fortitudine qui annuntias pacem in latitudine; uenient ad te omnes gentes ultra flumina Aethiopie, munera laudis offerentes. Nam et ego, licet non secundum brauium, secundum spem tamen, ut ceteri, curro ad stadium, quia iuxta illud Apostoli: Neque uolentis, neque currentis, sed Dei est miserentis  , quisquis comprehendit partem sanctissime tue orationis, quam gratis prestas omnibus debito proximitatis et Dei dilectionis. Adduco mecum nobile par, monialem scilicet laudabilem, perfectissimamque sororem acceptabilem, quam spiritu mihi generauit celestis Pater non minus illi quam mihi, cupiens tui notitiam, ueneranda et omni laude dignissima mater. Sonet uox tua in auribus meis, et quid salubrius sit, utrum onus quod porto deseram, an diutius feram, mihi petenti diuinitus enarra.



RESPONSUM HILDEGARDIS. Onus quod portat, cum Deo sit acceptum, non esse deserendum.

O Sophia, in mystica uisione tibi dico: Anima  tua confortetur a Deo; in recta suspiratione tangens Deum. Bonum est tibi onus laboris tui quod in Deo suscepisti portare: ita si oues uolunt audire admonitionem Dei per magistrationem tuam. Et si nulla scintilla in eis coruscat, non relinque illas, ne raptor eas rapiat. Anima tua clarescat in Deo, et dies tui ardeant in igneo datore, et confide in Domino, et esto sollicita pro te et pro filiabus tuis secundum preceptum Dei atque deuotionem, quam Deus tibi dedit et dat in amplexione caritatis sue; ne deseras, quia tu mundum istum quasi peregrinum in corde tuo habere debes. Deus adiuuet te, ut uiuus lapis fias in celesti Ierusalem.



EPISTOLA CII.





R. ABBATISSAE S. MARIAE RATISPONENSIS AD HILDEGARDEM. Ipsius se precibus commendat, quibus a mortis faucibus se ereptam declarat.


Per Dei gratiam humilis dispensatrix ministrantium S. Marie inferioris monasterii Ratispone, speciali amice sue HILDEGARDI, quidquid continua oratio et condigne seruitutis operatur deuotio.

Si modus et locus uobis seruiendi mihi adimitur, eo tandem remedio affectus meus utitur, ut utriusque hominis uestri incolumitatem per transmissas quantocius litteras experiar. Sciatis, carissima, quamuis prerupta montium, uoragines fontium, me de uestri auellant presentia, perfecte tamen fidei  et dilectionis cor meum uobis adiungitur beneuolentia. Optandam uestri notitiam, et in salutem optantis feliciter exoptatam, non meis meritis ascribo, sed gratuite pietati Dei, qui pius pie cum suis operatur fidelibus. Attamen credatis me uestra non abuti amicitia, quia ea plenissime fruor, cum per gratiam Dei ad interne dulcedinis suauitatem uocata, cum eo aliqua familiarius audeo et ualeo conferre. Sub eiusdem caritatis solatio queso ut certis litterarum signis me faciatis experiri, si iuxta petitionem meam et condictum memoria mei quidquam apud uos postea ualuerit. In gratia et licentia uestri quam fideliter, quam amabiliter saluto sorores nostras debiti famulatus obsequio, que in spiritu fortitudinis Dei robur uirtutis resumentes, uiriliter  pro me steterunt, et ut ita dicam, bonis actibus uestris precedentibus, in articulum mortis ruentem me saluam reddiderunt. ualete.



RESPONSUM HILDEGARDIS. Ut a quibusdam prauis consuetudinibus se emendet et ad Deum aspiciat.

O filia Dei, in formatione primi hominis ad Patrem tuum accede, et in ipsum ita aspice, ut uoluntatem eius facias, quia ipse te creauit. In proximo enim tempore ipse castigando te admonuit, et ob aliquam causam, quam in te uideo, adhuc monebit de mala consuetudine, quam tibi bonum est uitare. Tu quoque in ipsum aspice, et illi omnes uias tuas manifesta, et columbam pietatis imitare. Ipsa enim unumquodque bonum opus testificatur et exsulem  tristitiam laborum habet. Tu enim in hoc disce, ut puram mentem habeas, et cum mens tua in inquietudine circuit multa comprehendendo que perficere non potes, tunc in stabilitate sta et moderationem disce, quia columba etiam moderata et stabilis est. Quando namque uehemens ira te fatigat in purum fontem patientie aspice, et ira mox finitur, et tempestas cessabit, et unda fluctuose aque, quia columba patiens est. Sed cum in tedio es, ita quod naturalis motio te concutit, exsilium huius uite attende, et quod etiam ad aliam uitam exspectando anhelas, ac istud secundum tristitiam columbe facito, et unaqueque utilia aliorum bonorum hominum collige, et secundum exemplum columbe uiue et in  eternum uiues.



EPISTOLA CIII.





N. ABBATISSAE IN KOUFUNGIM AD HILDEGABDEM. Hortatur ut principes Ecclesie excitet.

Domine et sorori HILDEGARDI, peccatrix N. et solo nomine abbatissa in Koufungim, lumen scientie sub modio silentii non occultare.

Nuntii huius inopina festinatione preuenta, ut domine et matri nichil polite uobis scribere potui, quin potius uulgata enuntio uerba, ut dilecte sorori; igitur sic accipite. Celebre factum est in ore omnium uolumen illud uolans, quod prophete datum est in escam, in tuo quoque ore, utpote sapiens, requiescere. O quam pretiosus thesaurus iste! Caue ergo ne cum stulto glutias eum. Discurre autem,  festina, excita Ecclesiam, imo principes Ecclesie, quibus in Petro dicitur: Simon, non potuisti una hora uigilare mecum . uirgam enim ab Aquilone super iniquitatem uigilantem te uidisse et gaudemus et contremiscimus, unde et litteras tuas consolatorias recipere desideramus. uale in Christo, ad ipsius inuocationem semper mei memor, ut gratie que in te est particeps fieri merear.



RESPONSUM HILDEGARDIS. Dies sibi paucos superesse, et ut mortem bonis operibus preueniat.

In spiritu ueraciter tibi dico: Animam tuam custodi, ne cum iniquitate coinquinetur. Tu etiam corpus tuum cum iustitia Dei circumcinge. Hoc ante diem mortis facito, quia postea nullum remedium  inuenire poteritis, nisi quantum per gratiam Dei et per ornamentum operum tuorum inueneris. Accipiter enim inimicus tuus circuit, tentans quomodo animam tuam uulnerare possit. Ab illo te custodi per studium bonorum operum et per abstinentiam peccatorum, quia dies tui longa tempora non habent. Unde Spiritus sanctus in te ignem suum accendat, ut uerborum istorum recorderis. Unde et iterum hanc parabolam tibi dico: Arbores in hieme arescunt, et in estate florent, et grossos suos producunt. Nunc animo tuo hoc intende, quam diu per preuaricationem spiritalis uite in hieme sis, et per mutationem morum tuorum in uiriditate Spiritus sancti, que estas est, festinanter curre, et hoc modo flores uirtutum producito, ac collige manipulos  tuos quanto citius possis; et tamen interim a peccatis te custodi, quia in ueritate tibi dico: si gratiam Dei quesieris, ipsa a te non fugiet.



EPISTOLA CIu.





N. ABBATISSAE IN GERBESTETHDE AD HILDEGARDEM. Eius petit orationibus adiuuari, suasque uicissim illi promittit.

uenerabili domine H., lucerne ardenti et lucenti, N. gratia Dei in Gerbestethde abbatissa, licet indigna, sic certare in studio ut eternum comprehendatis brauium.

Quoniam, testante Apostolo , unusquisque membrum est alterius, singulis Ecclesie filiis plurimum est gaudendum, quod scilicet fama sanctitatis uestre ubique peruolans, odorem uirtutum  uestrarum per totam innotuit Ecclesiam; qui etiam in partibus nostris respirans, ad gratiarum actiones referendas auctori totius boni nostra non modice excitauit corda. Unde ego, ultima fidelium, participari cupiens meritis uestris, precor quam intime ut assiduitati precum uestrarum interesse merear: quam petitionem si exaudieritis, orationem meam, licet uilissimam, promptissimam uobis tamen promitto. Preterea rogo almitatem uestram, domina amanda, ut aliquid mihi de libris uestris transmittatis, omni deuotione semper deseruiendum. Insuper quatenus memoria uestra tanto apud nos abundantius uigeat, quanto his bonitas uestra nos letificat. ualete.



RESPONSUM HILDEGARDIS. De casu primorum parentum et eorum per Christum suscitatione.


Tu, filia Dei, in noctibus per quatuor elementa ascende, que in die omnia opera complent. Nox enim per tenebras tristitiam, et dies per lucem gaudium profert. Scriptum est enim: Dies diei eructat uerbum et nox nocti indicat scientiam . Hoc tale est; Deus dies illa est que non obscuratur, et que per tempora temporum nunquam mutatur, et sibimetipsi diem scilicet claram, lucem de luce elegit: quia ipse facturam suam, scilicet hominem, cum omnibus que sibi adsunt integram fecit. Sed serpens ueniens mulierem per eloquium afflauit, et ipsa illud suscepit, ac se ad serpentem reclinauit.  Et sicut a serpente hoc gustauerat, sic uiro suo idem dedit, et illud in uiro permansit, quia uir omnia opera pleniter perpetrat. Hoc autem Deus fieri non iussit; sed serpens per blanda et lusoria uerba mulierem decepit. Tali enim modo gustus carnis a serpente susceptus est, et ipse ideo lubricus, et leuis ac fallax, ut consilium serpentis est. Serpens namque in fallacia sua homini maledictionem abscondit, quoniam si ei perditionem ostendisset, consilio eius non consensisset. Et ut homo scientiam boni et mali habet, sic et serpens dolum et maledictionem habet. Sed deinde uelox ceruus et fortis leo in cubiculo suo habuit quomodo hoc diuideret. Deus enim uirginalem maceriam sibi elegit, in qua uerbo suo humanitatem preparauit, quia uirgo  commistionem gustus carnis non cognoscit, et ita uerbum Dei aliene homo factum est. Sic quoque homo Christus de die in diem processit, et ita serpentem decepit, qui hominem blasphemauerat. Dies enim Christus omnia noxialia noctis superauit, quia gustum carnis, quem serpens blande in hominem misit, per emendatam penitentiam abluit, ac hominem alienum in hoc modo facit, cum illum membrum suum ad se colligit. Serpens etiam cum fallacia sua, in qua malitiam abscondit, multos sepe ledit, ac eos dubios esse facit, sic ut Deum nesciant, ita quod et ipsos sine fide et sine spe discerpit. Multi tamen contra hoc pugnant dicentes: Creator meus me non perdet, nisi pro peccatis meis peream. Pugna hec tortoribus martyrum et dolori uulnerum  Christi assimilatur. Prima autem mulier nox supradicta fuit, et ipsa nocti, scilicet uiro suo, scientiam indicauit. Tu uero, filia Dei, per martyrium boni operis te decoram fac, ita quod anima tua in Deo clarescat.



EPISTOLA Cu.





N. ABBATISSAE MONTIS S. CYRIACI AD HILDEGARDEM. Se sibique commissas ipsius commendat precibus.

HILDEGARDI sanctitatis speculo N. indigna abbatissa ancillarum Christi in Monte S. Cyriaci Erphordie commorantium, eterne claritatis perfrui gaudiis.

Gloriosa dicuntur de te, famula Dei; proinde te rogo ut mihi, onere peccatorum pregrauate, precis  tue porrigas manum, Dilectum tuum imitando, qui manus extendit leproso. Cognoui enim te unctam esse oleo letitie pre consortibus tuis. Unde te flexis genibus precando adiuro ut cum illa celestia et eterna comprehenderis, sanctaque sanctorum interius, meis condoleas miseriis, Sponsum tuum et meum pro me exorando, et in gratiam eius meos excessus reconciliando. Quomodo tu, dilecta Christi, caritatem haberes, si compati infirmitatibus aliorum detrectares? Sim ergo tue sanctitati commendata, et sorores que mihi commisse sunt, et ora ut pes noster stet in uia recta, ut gradientes perfecte, diem attingamus letitie. Interpella eum qui nos abscondit in abscondito faciei sue a conturbatione hominum, ut nos protegere dignetur in  tabernaculo suo a contradictione linguarum, detque uelle et posse que precipit, qui ueritatem in seculum custodit. Fraternitatis igitur nostre plenitudinem sanctitati uestre designa modo, et ut uestre precis certitudinem habeamus intime exoramus. Sanctitatis uestre gloria uigeat, floreat, ualeat.



RESPONSUM HILDEGARDIS. Hortatur ne mente sit inquieta, et ne in abstinentia excedat.

O filia Dei, cum caritate Christi circumdata es, sed tamen cum amaritudine tui corporis constricta es bellis, et rebellas contradicendo diabolum. Quod constructionem populi, cum quo es, Deo placidam uideo, et etiam in meliorem partem strenue ascendentem,  et in bona conuersatione plus edificari quam institutus sit. Anima autem tua in Deo exsultet, et in illo deuote permaneat. Sed tamen nescis nec cogitare potes uincula ligatorum disrumpere, eorum scilicet qui in semitis irrisionis ambulant. Quomodo? Quidam homo ad magnam turrim aspexit ne se moueret, sed tamen hoc prohibere non potuit, et in inquietis clamoribus clamauit: »ue, ue,« et sic in irrisionem populi ductus est dicentis: »Quid proderit tibi semper contra eos bellare, qui te nolunt.« Sed in montem excelsum aspice; et ad illum qui diligenti caritate tibi respondeat. Filia mi, filia mi, quid uis? Omnia que pro anima tua poscis implebo. Nunc cessa de inquieta mente, et quietem tibi assume. Nam uideo in uero Lumine quod  hoc utile anime tue sit. Sed prouide ut terram tuam in solitudine habeas, et eam non confringas, ita ut uiridas herbarum et aromatum uirtutum per aratrum laboris attrita germinare non possit. Sepe uideo quando homo per nimietatem abstinentie corpus suum affligit, quod tedium in illo surgit, et tedio uitia se implicant, plus quam si illud iuste pasceret. Sed quia beneuolens anima caritatis in te constituta est, custodi ut non frequenter uideas hoc quod carnem imperat uulnerare. Sed adhibe tuis recte constituta tempora unguentorum salutis, ut in eternum uiuas. uideo animam tuam ualde rutilantem in puro homine.



EPISTOLA CuI.





N. ABBATISSAE IN LUBBOLDESBERGE AD HILDEGARDEM. Consolatorias ab ea exposcit litteras.


HILDEGARDI sponse Christi in Monte S. Ruperti, N. humilis gubernatrix sororum in Lubboldesberge, piam in Christo orationem.

Quanto desiderio faciem tuam uidere, tuoque colloquio gaudere diu desideraui et desidero, nouit scrutator cordis et renum Deus, nunquam tamen, peccatis meis impedientibus, ad desiderii mei effectum potui peruenire. uerumtamen, quoniam sepe cognoui multos per tuas litteras consolationem accepisse, quibus tamen faciem tuam uidere non contingit, propterea et ego peccatrix idem sperans, consilium tuum per presentem chartulam querere ausa sum, si forte diuina clementia per bonitatem  tuam consolari afflictionem meam disposuerit. Multiplex siquidem est cordis mei contritio, quam per te alleuiari totis uisceribus meis exopto.



RESPONSUM HILDEGARDIS. A Deo eam ualde diligi.

Dies lucem clarificat, et nox tenebras obnubilat. Si autem nox contra diem pugnare uult, eum exstinguere non potest. Si uero dies noctem superare uult, possibilitatem eam uincere habet. uerum autem lumen tibi adsit, quod in primo die Deus homini prouidit. Nam Pater Filium diligit, quamuis eum foras exire uideat; cum tamen ille tempus tempestiuum peccandi non querat, quasi Deus non sit. Deus animam tuam in uagatione mentis tue uidet, sed tamen mens tua illicita peccandi deridet que animam  decerpunt. Unde uideo te sicut rutilantem fulgorem solis per inspirationem Spiritus sancti; nec omnino exsilium perditionis, sed aspicientem ad solem sicut aquilam per penitentiam, que dulcissima mater est, et ideo Deus ualde amat te. Nunc in eternum uiue.



EPISTOLA CuII.





N. ABBATISSAE AD HILDEGARDEM Tentationibus impugnata ipsius consilium auxiliumque precum postulat.

HILDEGARDI uenerabili et in Christo dilecte, N. peccatrix et solo nomine abbatissa sororum, orationem et omnium operum in laude Dei transactorum seu futurorum communionem.

Scimus, dilectissima, in omnibus uos prouidam  semper exstitisse, et in hoc nondum defecisse: unde rogamus ut litteras nostras benigne recipiatis, et quid in eis contineatur audiatis. Conquerimur enim uestre sanctitati quod tentationibus malorum spirituum multoties impugnamur, et in partes uarias inclinamur, et nisi, Deo adiuuante, confortemur, a procellis eorumdem opprimimur. Eapropter uestram sanctitatem iterum et iterum et etiam tertio imploramus ut pro eterna remuneratione consilio uestre bonitatis nobis subueniatis. Et quidquid super hac re deliberaueritis, non uiua uoce, sed litteris per presentium latorem renuntiate.



RESPONSUM HILDEGARDIS. Propriam dimittendam esse uoluntatem ac carnalia desideria, ut Deo obediatur.


O filia Ade, in uera uisione sic docta sum: Quicunque hoc facit quod uoluntates corporis sui relinquit, hic Abrahe, qui patriam suam reliquit, et uiro sapienti qui domum suam supra petram edificat assimilatur. Homo enim qui in hac terrena uita aliam uitam colit, huius uita angelica esse probatur, quia tempestas huius seculi eum non mouet, nec terroribus diabolice deceptionis prosternitur. Sed sicut Abraham patriam suam reliquit, et preceptis Dei obediuit, sic iste carnalia desideria sua derelinquit, et preceptis Dei per eleemosynas et orationes ac per alia bona opera obedit. Sed prouidendum est ut in his bonis homo stabilis sit, ne per diabolum seducatur, qui primum hominem decepit,  et qui eum gloria sua despoliauit. In omnibus quoque bonis suis doctrine supernorum iudicum obedire debet, quorum lingue claues celi sunt. Deus uictoriam huius prelii in te perficiat, ita quod ab angelis lauderis, et quod sancti in te gaudeant, et quod etiam in eterna gaudia recipiaris.



EPISTOLA CuIII.





N. ABBATISSAE APUD WIDERGOLDESDORF AD S. HILDEGARDEM. Optans dignitati renuntiare, petit ab ea quid sibi sit agendum.

Domine sue HILDEGARDI, pie matri ancillarum Christi apud B. Rupertum Domino Deo militantium, N. humilis ministra et dicta gubernatrix sororum apud Widergoldesdorf Deo et sancte Marie  seruientium, intimam dilectionem et deuotum obsequium.

Scio, domina, quia omnes uie uestre misericordia et ueritas, et hoc merito, quia misericordia que de celo ad terram Filium Dei attraxit, super uos prospexit, et superna Sapientia sedem suam in uobis parauit. Quapropter, dulcissima, obnixe supplico ut dignemini a Deo perquirere uobis utrum sit ipsius uoluntas ut istam sarcinam portem aut abiiciam, quia plus adhuc constrictione obedientie quam Dei amore perseueraui. Idcirco, si auderem, de loco magisterii libenter discederem, quia mihi ualde durum esse uidetur ut omnibus moribus aliorum seruiam, et ut in uoluntate illorum permaneam, et ideo  mercedem aliquam me recepturam non spero. ualete. Sapienti animo pauca sufficiant.



RESPONSUM HILDEGARDIS. Ut constanter sustineat impositum sibi onus et in Deum confidat.

Multum iste ualet, et magnum donum Dei est in homine illo, qui talis est in scientia, quod celum sustinere potest. Hic est sensus. Nullus hominum fugere debet, qui ad hoc ualet, ut per uirgam Dei congregationem sanctorum sustineat. Sed donum Dei tibi hoc inspiret, o filia, ut lumen ipsius diligenter feras. Quedam autem natura hominis est, que in primo ortu eius sicut fumus ascendit, et hec dolorem et amaritudinem portat, ac huic multe cogitationes, et timor atque dubietas se implicant. Hoc  martyrium tu, filia, habes; ac in eo angustiam, et timorem, et dolorem in equitate uite sustines. Sed tamen in hac parte plurimi sancti sicut martyres ad Deum ueniunt. Ac ideo et tu confide in Deum, quia non derelinquet te, et Spiritus sanctus dolorem tuum minuet.



EPISTOLA CIX.





H. ABBATISSAE DE CROUCHDAL AD HILDEGARDEM. Ut quid in se correctione dignum sit indicet.

HILDEGARDI, summi Patrisfamilias domus prouide dispensatrici, H. de Crouchdal abbatissa humilis et indigna, maternam uenerationem cum ea qua in Christo coniuncte sumus caritate.

Postquam diu desiderata presentia et affabilitate uestra, Deo opitulante, merui releuari, a pusillanimitate  spiritus et tempestate priori aliquantisper quieui; et quia uerba uestra non ab humano ingenio, sed a luce uera, que plus ceteris hominibus uos illuminauit, non dubito procedere, consilio uestro quod proposui facere distuli adhuc perficere. Scire uos uolo, domina et soror carissima, quia sicut prius uos uidere multum desideraui, non minus adhuc desidero, et cum corpore non possim, corde uobis semper adhereo: et quia certum est caritatem in uobis et uos in caritate manere, per eam uos deprecor, ut quid correptioni uel correctioni dignum lux uiua per spiritum suum de me uobis manifestauerit, scribere mihi non differatis.



RESPONSUM HILDEGARDIS. Eam diiudicare alios in quibus diiudicari nollet.


Qui omnia uidet, dicit: Oculos habes ad uidendum et undique ad circumspiciendum. Ubi uides lutum, illud ablue, et quod aridum est fac uiride. Sed et aromata que habes fac saporem habere. Quod si oculos non haberes, te excusare posses. Nunc autem oculos habes, et quare per eos non circumspicis? Sed magniloquium habes in rationalitate. Multoties enim alios in his diiudicas, in quibus te diiudicari non cupis; sed tamen aliquando sapienter ea dicis que profers. Attende ergo attente quod onus tuum portes, et collige bonum opus in sacculum cordis tui, ne deficias, quoniam in solitaria uita, quam requirit sonus uerborum tuorum, non ualeres quiescere  propter uicissitudinem diuersorum morum, quia tunc nouissima tua multo peiora fierent quam prima, et etiam tam grauia ut iactura lapidis est. Imitare autem turturem in castimonia, sed electam uineam diligenter procura, ut Deum recta et pura facie inspicias.



EPISTOLA CX.





L. ABBATISSAE IN BABEMBERCH AD HILDEGARDEM. Petit ab ea et eius conuentu mutuum fraternitatis consortium.

H. Domine et matri amabili, religione ac dignitate uenerabili, L. licet indigna abbatissa in Babemberch dicta, una cum omnibus sibi commissis a Deo, quidquid ualet humilium deuota et frequens oratio.

 Beatitudini uestre in Christo congaudeamus, quantum pro modulo nostro ualemus, quod Dominus, qui uos presciuit et sibi preelegit, nostris temporibus spiritu prophetie illustrauit ac repleuit. Nos ergo precipue in hoc Christus letificauit, quod non solum ad hoc uos ex femineo sexu preuidit et predestinauit, uerum multos gratia sua per doctrinam illuminauit. Quapropter grates permaximas ipsi pro uobis referimus, et humili supplicatione deposcimus, ut que in uobis cepit clementer perficiat, donec ad eterna perducat. Petimus igitur obnixe ut nos in consortium fraternitatis uestre dignemini recipere, et nos sancto conuentui uestro studeatis commendare, et commonitoriis litteris uestris nos confirmare. ualeat dilectio uestra.



RESPONSUM HILDEGARDIS. Hortatur ad laborem, et ad filias sub disciplina constringendas.


O mater, homo qui agrum illum qui plenitudinem fructuositatis habet, non fodit, nec fructiferum facit, delinquit, quia pro premio patrisfamilias non laborat. Quis enim bouem et asinum constituit? Scilicet Deus ad seruitutem hominis eos creauit. Cur autem homo propria utilitate sua non laboret, cum ipse totum opus Dei sit, et cum Deus ipsum uacuum non constituit? Deus namque hominem firmamento similem facit, quod solem, et lunam, ac stellas portat, quatenus omni creature luceant, et quatenus tempora temporum ostenderet. Sed si hec omnia nigra nubes obtegeret, creatura se finiri timeret.  Tu, filia Dei, agrum hunc te esse cognosce, quia propter beneuolentiam tuam amplexionem cum populo habes, ita quod ipse uerba et opera tua capere potest. Ideo cum ipso laborare non fugias, nec propter uacans otium delinquas, quia sepe inutiles herbe in otiositate crescunt. Tu quoque ostensionem firmamenti tibi propone, ne lumen rationalitatis tue ob nigras nequitias, fallente diabolo, abscondas, quasi uix uiuas, ac in his omnibus in disciplina filias tuas constringe; quia quemadmodum puer timet quod uirga percutiatur, ita magister ab omnibus timeri debet. Afflictionem autem in his ne timeas, sed cum hac premia tua in eterna uita auge, ita ut spiramina Spiritus sancti in te fluant.



EPISTOLA CXI.





N. ABBATISSAE uETERIS-MONASTERII MOGUNTIAE AD HILDEGARDEM. Ut pro peccatis suis Deum placare studeat.

Domine sue H. Deo dicate uirgini, N. solo nomine abbatissa sororum in ueteri-monasterio Moguntine Ecclesie, post diutinam egritudinem celestis uite beatitudinem.

Si aliquantulum, domina mea de infirmitate uestra conualuistis, gaudeo; sin autem, ex animo condoleo. En scribo uobis ausu familiaritatis, petens ut meam circa uos deuotionem attendatis, et pro peccatis meis faciem Domini placare studeatis. Precor enim uos in uinculo caritatis ut per presentium litterarum portitorem me commoneatis, quod rescripto  uestro, prout Spiritus sanctus uobis donauerit, me letificetis.



RESPONSUM HILDEGARDIS. Ut pondus suum derotissime portet, et in Dei seruitute perseueret.

uoluntas Dei quasi in signo mortis me strauerat, uelut anima mea de hoc seculo suspiraret; sed gratia Dei aliquantulum me in nouo dono nunc erexit. Sed mystica Dei dicunt, ut in uera uisione uideo: Qui in nomine meo ulli dolenti succurrit, illi in parte mea, quod premium laudis est, succurretur. Mens autem tua flagrat quasi ignito oleo aspersa sit, unde interdum dolendo fatigaris, uelut nescias quid facere possis. Nunc uiue in Deo, et pondus tuum deuotissime  suffer, quantum pre uiribus tuis potes et Deus faciat ut in seruitute ipsius perseueres.



EPISTOLA CXII.





E. ABBATISSAE SUPERIORIS MONASTERII RATISBONENSIS AD HILDEGARDEM. An creditam sibi curam dimittere possit, et de his que iam inquisierat an sibi formidandum sit aliquid.

Reuerende in Christo multum diligende matri H. E. Dei gratia, si quid est, scilicet abbatissa, quamuis indigna in superiori monasterio Ratisbone, orationes quas potest cum sincere fidei et dilectionis affectu.

uidere faciem uestram, domina dilectissima, multum desiderat anima mea, et ad audienda uerba  oris uestri multo tempore arrecte sunt aures mee. Pro magno etiam desiderio meo aliquando litteris sanctitatem uestram salutaui, sed rescripta nulla recepi. Rogo igitur, atque pedibus uestris eminus prouoluta humiliter deprecor, ut per presentem nuntium saltem de duabus inquisitionibus mihi respondere dignemini, si uidelicet de re pro qua iam maxime affligitur cor meum, aliquod periculum timendum, uel de Dei misericordia presumendum sit. Scire cupio consilium uestrum de cura mihi credita, quomodo uel quando expediri possim de illa. Iterum atque iterum caritatem uestram suppliciter implorans efflagito, si qua sint in uobis uiscera misericordie, ut maximam angustiam cordi meo imminentem scriptis uestris releuare uos non pigeat.



RESPONSUM HILDEGARDIS. Non inquirenda que Deus nesciri uult, nec dimittendam ipsi impositam curam.


O filie Ade, Deus rationalitas illa est que nec initium nec finem habet, et per quam homo rationalis est; et eadem rationalitas in ipso animata uita est, que nunquam deficiet. Nunc autem uide et attende Scripturas que de radice Spiritus sancti radicate sunt, et que etiam de rationalitate que Deus est scripte sunt. Scriptura enim speculum est in quo per fidem Deum aspicimus, quia aduersarius noster uigilat et non dormit. Ideo cum illa aduersus eum pugnare debemus, et Deum tentare non debemus, sed deuote adorare. Diabolus enim [hominem]  mutabilem et diuersorum morum esse scit et uidet, et ob hoc in quietis moribus pacis eum quiescere non permittit. Sepe etenim homo quasi in impetu a Deo scire uult quod scire non licet, et per hoc seruitutem Dei dimittit: unde diabolus multum gaudet, et in utraque parte eum deficere uidet. Talis uero sciscitatio stulta est, sicut illa que a falso propheta queritur. In omnibus his Deus non tentari, sed adorari debet. Diabolus namque ex seuissima nequitia sua iacula in cor hominis sepe mittit, quibus homo Deum confundat. Beatus autem homo ea nec facere uult, nec eis consentit, sed sicut cum passione mortis in eis uiuit. Homo autem cum originali peccato naturaliter peccat: cum deinde penitet, et cum illud propter honorem Dei dimittit,  diabolo per fidem resistit. Deus uero hominem nunquam perdet, qui maiorem partem peccatorum suorum ipsi offert, sed aliam partem minorem peccatorum illi remittit. Nunc autem, dulcissima filia, curam tibi creditam in tali ueritate prouide, ne propter tedium aut laborem eam dimittas. Et uide quod recte attendas utrum bona an mala Ecclesie loci illius cogitatio tua sit, quia tibi magnum peccatum aderit, si istud recte non attenderis. Nam arbor que floribus plena est, pulchra ad uidendum est; sed cum fructus eius ad uescendum maturescit, multo utilior est. Desiderium bene operandi mentem hominis uelut flores letificat; sed studium operis, scilicet cum fructus crescere incipit, multo melius est. Cum autem homo bona opera perpetrauerit, fructus  maturi apparent, et bona opera ipsius in eternis pascuis cibum uite sibi prestant, cum de hac uita migrauit. Unde, bona filia Dei, bona desideria tua in bonis operibus perfice, ut cum anima tua de corpore tuo exierit, pulcherrimum premium a Deo tibi emicet. Hec gratia Dei te doceat.



EPISTOLA CXIII.





N. ABBATISSAE NUSSIMENSIS MONASTERII AD HILDEGARDEM. Grationum eius suffragia exposcit super fluctuanti statu sui monasterii.

H. domine et matri sue amantissime, N. abbatissa, licet immerita, sororum in Nussim, tantillum orationis et seruitium cum intima deuotione.

Quia de statu nostro, qualiter in id quod ante  fuit, ab eo quod, heu! frustra esse uoluit immutatus sit, beatitudinem uestram accepisse fama currente non ambigimus; suffragium orationis uestre eo nobis propensius et instantius propter Deum impertiri deposcimus, quo nunc fluctuanti animo labore oneris quod circa nos factum est, uariis hinc inde motibus impellimur et angustiamur. Scimus enim quia terribilis est Deus in consiliis suis super filios hominum; ideoque districtionis eius occulta quidem, sed nunquam iniusta iudicia formidantes, causam anime nostre et uobis, cui pre cunctis mortalibus amplius confidimus, et reuerendis sororibus uestris totaliter committimus, atque rescripta uestra toto corde desideramus. ualete.



RESPONSUM HILDEGARDIS. Hortatur ad penitentiam et bona opera facienda.


O famula Dei, in circulo solis cum intentione cordis tui curre, et pro peccatis tuis ad Deum suspirando anhela, et bona opera operare priusquam dies tui inclinentur, ubi postea operari non potes. uillicum etiam illum attende, qui apud dominum suum diffamatus est, et qui debita debitorum domini sui scribendo minuit. Sic tu quoque facito. Nam ubi officium tuum non bene seruasti, filias tuas per adiutorium consilii tui adiuua, et in motu misericordie super illas esto, sicut congrua pluuia super gramen ascendit, et multum fructum prouocat; et prudentior per penitentiam et per misericordiam filiis lucis, scilicet perditis angelis, eris,  quoniam ipsi hoc facere noluerunt. Cum opera namque ista feceris, in eterna tabernacula post mortem tuam ipsa te suscipient. Nam si aratrum recte in terram uerteres, et congruam pluuiam haberes, germinans terra esses. Ros enim unde germinare debuisti in te defecit, et cum rota quam salutem tuam esse dicis, et que tamen cinerosa est, circuis. Nam aratrum tuum cum scientia sancte Scripture in cor tuum uerte, et per suspiria bone intentionis pluuiam habe, et felici consuetudine per bona opera rorem benedictionis retine. Hec autem ante diem mortis tue facito, ut in eternum uiuas.



EPISTOLA CXIu.





N. ABBATISSAE COLONIENSIS AD HILDEGARDEM. Eam cupiens habere in matrem, petit consolatorias litteras.


Domine ac matri sue H. commoranti in terra Ierusalem, N. solo nomine abbatissa in loco sanctarum uirginum Coloniensis Ecclesie, deuotissimam orationem et debitam seruitutem.

Quantum congratuler beatitudini uestre, uerbis non possum exprimere. Licet enim a uobis corporali disiungar aspectu, tamen uobis intimo caritatis astringor affectu. Desidero enim uos uidere, et dolorem quem in corde meo absque omni humano solatio fero uobis explicare. uos autem que estis omni caritate plena in loco matris mee cupio uos habere; post Deum etiam spem meam in uos posui,  et amodo a uobis cupio consolari et letificari. Quapropter moueant uos lacryme, moueant gemitus dilecte filie, et mementote mei, et rogate Deum, qui pro nobis pauper factus est, ut dignetur me liberare a perpetua paupertate, uel in ultimo loco eterne beatitudinis collocare. ualete et omnem congregationem uestram mei parte salutate.



RESPONSUM HILDEGARDIS. Ut onus suum firmiter portet, et oues suas cerceat.

Onus tuum in recto itinere firmiter porta, et oues tuas quantum potes cerce, et hoc melius tibi est quam diuersa uagatio mentis, quia Deus in omnibus locis equalem potestatem secundum opera hominum habet. Prohibe a te, cum adiutorio Dei, ne mens tua in uagatione sit, similis diei que precedit  aliquantulum in puro sole et aliquantulum in turbine. Mens enim tua aliquando est uelut in tanta amaritudine, quod eam sustinere non potes, aliquando etiam in lassitudine et in ceteris. Nunc autem in purissimo sole et in recto calore surge, quia Deus te uult, quamuis quocunque modo uacilles, quoniam constituit te quasi oculum aliis, et ideo ab illo non recede.



EPISTOLA CXu.





N. ABBATISSAE DE DIDENKIRKIM AD HILDEGARDEM. Petit ab ea commonitoria uerba que animam suam edificent.

H. de S. Ruperto magistre, diuinique luminis gratia illuminate, N. de Didenkirkim iuxta Bunnam abbatissa, licet indigna, tantilla tante, et indigna  digne, orationis instantiam, et debite seruitutis perseuerantiam.

De uestra pietate et humilitate tanta confidens, ad uos misi per presentium latorem has litteras, eo tenore conscriptas, quatenus si liceat, atque oculos uestre pietatis non offendat, aliqua mihi commonitoria uerba, que animam meam edificent, et que mihi fiduciam ad Deum prebeant, mater amantissima, breui scripto remittatis. Me etenim ex his corroborari, dum presens aderatis, opportuno tempore proposuistis. Preterea si amplius non audeo rogare, utar tamen precibus Chananee, que respondebat Domino in Euangelio, dicens: Quod etiam catelli edant de micis que cadunt de mensa dominorum suorum . Eadem fidei deuotione uos secundario  rogo, ut de mensa uestra, id est de uisione illa qua multa mirabilia frequenter uidetis, mihi ualde desideranti de supradictis summatim apponatis. Mementote quod pergamenum ea de causa nuper transmisi. uerumtamen, quantum in nobis est, supplicando Deum rogamus ut bonum quod cepit in uobis gratuita pietate et bonitate perseuerante fine compleat.



RESPONSUM HILDEGARDIS. Hortatur ut cordis sui terram colat, ut suis sit utilis.

Inquietam mentem propter lutulenta loca, et propter sollicitudinem multarum aquarum, que fluendo deficiunt, habes. Lutulenta enim loca illis sunt qui uicissitudinem pessimorum morum habent,  et aque que deficiunt, illis scilicet qui duri et lapidei sunt, nec riuulis doctrine sancte Scripture molliuntur. Sed tu intra te dicis: Que uel quid ego sum? et quomodo talia perferre possem? Nunc autem sapientis uiri fabulam audi. Quidam cauernatum locum fodere uoluit; sed cum ligno et ferro foderet, ignis de quodam lapide in quem foderat euolauit, ita quod idem locus perfodi non potuit; sed tamen ille eiusdem loci latitudinem notauit, et cum magno labore aliquas cauernas in eo perforauit; et homo iste intra se dixit: Ego ualde laboraui; sed qui post me ueniet, leuius me laborabit, quia sibi hec omnia preparata inueniet. Hic nempe homo coram domino suo laudabitur, quia opus suum longitudine et latitudine  multo utilior est quam opus in molli terra que aratro subuertitur. Ideo quoque dominus suus eum pro fortissimo milite computat, qui exercitum suum bene sustentare potest, et aliis agricolis, qui fructum in temporibus suis dant, eum proponit. Quicunque enim prius laborauit, laborem illius qui eum subsequitur supereminet. Faber enim mundi primo creare cepit, et postea ministris suis secundum ipsum operari dedit. O filia Dei, terram tuam in temetipsa cerce, ne ipsa sine fructuosa utilitate filiarum arescat. Cor etiam tuum in unum collige, nec illud in immoderationem inquietorum morum figas, ne filias tuas a te fuges. Tu quoque similis esto bone terre que frequenter congrua pluuia irrigatur, quatenus bonas et delectabiles herbas proferat.  Quomodo? Cum enim homo carnem suam moderate pascit, letos et mansuetos mores habet; sed cum in nimietate ciborum et conuiuiorum uiuit, unumquodque nociuum uitium in se pullulare facit. Qui autem per immoderatam abstinentiam corpus macerat, semper iratus uadit. In omnibus his bona terra esto, quatenus filias tuas, cum fleuerint, consoleris, et cum in iram surrexerint, eas recte corripias; et cum rabide fuerint, per te regulari discipline subiaceant. Que autem se in obliuione a te uerterint, has cum historialibus uerbis et cum uerbis Euangelii inter te et alios duos reuoca; et si tunc tibi non obedierint, tu summo Magistro obediens esto, et memor esto Iacob, qui duos filios Ioseph cum benedictionibus suis commutauit. Nunc  ergo initium boni studii tui considera, ut cum fiduciali fine fruaris, et ut eterna premia a summo Magistro recipias.



EPISTOLA CXuI.





T. ABBATISSAE ANTURNACENSIS AD HILDEGARDEM. Certa fieri cupit de quibusdam monasterii eius consuetudinibus, presertim an solas nobiles uirgines admittat.

HILDEGARDI magistre sponsarum Christi, T. dicta magistra sororum Anturnacensium, summis spiritibus quandoque coniungi in celestibus.

De sanctitatis uestre opinione celebris fama late peruolans quedam mira et stupenda auribus nostris insonuit, summeque religionis ac singularis propositi uestri excellentiam exiguitati nostre maxime  commendauit. Multorum namque testimonio didicimus de secretis celestibus plurima mortalibus intellectu difficilia et rara, uobis diuinitus ascribendum reuelari, et queque uobis agenda, non deliberatione humana, sed Deo edocente ordinari. Aliud etiam quoddam de consuetudine uestra ad nos peruenit, uirgines uidelicet uestras festis diebus pro ornamento candidis quibusdam uti uelaminibus, coronas etiam decenter contextas capitibus earum desuper impositas, et his utraque parte et retro angelicas imagines insertas; in fronte autem Agni figuram decenter impressam: insuper et digitos earumdem quibusdam decorari annulis: que omnia, ut credimus, ad amorem superni Sponsi ducitis, cum iustum  sit ut sint mulieres cum uerecundia se componentes, non in tertis crinibus, neque auro, neque margaritis, aut ueste pretiosa.

Preterea, et quod his omnibus non minus mirandum nobis uidetur, in consortium uestrum genere tantum spectabiles et ingenuas introducere, quod nos plurimum etiam admiramur. Scimus tamen uos hoc rationabili causa facere, cum non ignoratis ipsum Dominum in primitiua Ecclesia piscatores, modicos et pauperes elegisse, ac B. Petrum conuersis postea ad fidem gentibus dixisse: In ueritate comperi quod non est personarum acceptor Deus  uerborum insuper Apostoli non immemores ad Corinthios dicentis: Non multi potentes, non multi nobiles, sed ignobilia et contemptibilia huius mundi  elegit Deus . Omnia quippe precedentium Patrum instituta, quibus cunctos, maxime spirituales, informari condecet, pro posse nostro persectantes, uestra etiam iusta et sancta omnino esse scimus. Tanta namque, o sponsa Christi uenerabilis, consuetudinis uestre nouitas exiguitatis nostre modulum longe incomparabiliter excellit, atque non modicam admirationem nobis incutit. Igitur nos tantillule profectibus uestris intime congaudentes, de hac re tamen aliquid a uobis certius experiri cupientes, litteras nostras sanctitati uestre placuit dirigere, humiliter ac deuotissime obsecrantes, quatenus eius auctoritate talis religio adaugeatur, dignitas uestra in proximo non dedignetur nobis rescribere. ualete et in orationibus uestris memores  nostri estote.



RESPONSUM HILDEGARDIS. Mulieres non debere querere ornatum, uirgines decere uestes candidas; discernendas esse nobiles ab ignobilibus, ne se odio habeant.

Fons uiuus dicit: Mulier intra cubiculum lateat, ita quod magnam uerecundiam habeat, quia magna pericula horribilis lasciuie species in primam mulierem sufflauit. Quomodo? Forma mulieris fulminauit et radiauit in prima radice, in qua formatum est hoc in quo omnis creatura latet. Quomodo? In duabus partibus scilicet, in altera parte ex parte facture digiti Dei, et in altera superne pulchritudinis. O quam mira res es, que in sole fundamentum  posuisti, et terram superasti! Sed Paulus apostolus, qui in summa uolauit, et in terra tacuit, ita quod non reuelauit quod absconsum fuit, hec attendit: Mulier que subiacet uirili potestati mariti sui, illi coniuncta in prima costa, magnam uerecundiam habere debet, sic quod non debet dare aut reuelare preconium proprii uasculi uiri sui ad alienum locum qui ad illam non pertinet. Et hoc faciat in uerbo illo quod Dominator terre dicit: Quod Deus coniunxit, homo non separet , in irrisione diaboli. Audi: terra sudat uiriditatem graminis, usquedum eam hiems superat; et hiems aufert pulchritudinem floris illius, et illa tegit uiriditatem sui floris, deinde non ualens se reuelare, quasi nunquam aruerit, quia hiems illam abstulit.  Ideo non debet mulier se in crinibus suis subleuare, nec ornare, nec exigere in ulla sublimitate corone, et auri ullius rei, nisi in uoluntate uiri sui, secundum quod illi in recta mensura placuerit.

Hec non pertinent ad uirginem; sed ipsa stat in simplicitate et integritate pulchra paradisi, qui nunquam aridus apparebit, sed semper permanet in plena uiriditate floris uirge. uirgo non habet tegmen crinium uiriditatis sue in precepto, sed in propria uoluntate sua per summam humilitatem se tegit, quoniam homo pulchritudinem anime abscondet, ne accipiter eam per superbiam rapiat. uirgines coniuncte sunt in Spiritu sancto sanctimonie et aurore uirginitatis: unde decet illas peruenire ad summum sacerdotem, sicut holocaustum  Deo dedicatum. Quapropter decet per licentiam et per reuelationem in mystico spiramine digiti Dei, quod uirgo candidam uestem induat, in clara significatione desponsationis Christi, uidens quod intexte integritati mens eius solidetur. Considerans etiam quis ille sit cui coniuncta est, sicut scriptum est: Habent nomen eius, et nomen Patris eius scriptum in frontibus eius . Et iterum, sequuntur Agnum quocunque ierit . Deus etiam habet scrutinium, scrutationes in omni persona, ita quod minor ordo super superiorem non ascendat, sicut Satanas et primus homo fecerunt, qui altius uolare uoluerunt quam positi essent. Et quis homo congreget omnem gregem suum in unum stabulum, scilicet boues, asinos, oues, hedos, ita quod non  dissipet se? Ideo et discretio sit in hoc, ne diuersus populus in unum gregem congregatus, in superbia elationis et in ignominia diuersitatis dissipetur, et precipue ne honestas morum ibi dirumpatur, cum se inuicem odio dilaniant, quando altior ordo super inferiorem cadit, et quando inferior super altiorem ascendit, quia Deus discernit populum in terra sicut et in celo, uidelicet angelos, archangelos, thronos, dominationes, cherubim et seraphim discernens. Et hi omnes a Deo amantur, sed tamen equalia nomina non habent. Superbia amat principes et nobiles in persona elationis; et iterum illos odit, cum ipsam interimunt. Et scriptum est: Deus potentes non abiicit, cum et ipse sit potens .  Ipse autem personas non amat, sed opera que gustum habent in illo, sicut Filius Dei dicit: Meus cibus est, ut faciam uoluntatem Patris mei . Ubi humilitas est, ibi semper Christus epulatur, et ideo necesse est ut illi homines discernantur qui plus uanum honorem quam humilitatem appetunt, cum hec uideret que illis superiora sunt. Morbida etiam ouis abiiciatur, ne totus grex contaminetur. Deus bonum intellectum hominibus infundit, ne nomen ipsorum deleatur. Bonum enim est ne homo montem apprehendat, quem mouere non poterit, sed in ualle subsistat, paulatim discens quod capere potest. Hec dicta sunt a uiuente lumine, et non ab homine. Qui audit, uideat et credat unde sint.



EPISTOLA CXuII





A. ABBATISSAE DE CROUCHDAL AD HILDEGARDEM. Ut Deum exoret, quatenus pro excessibus in officio suo commissis satisfacere possit.

Amantissime domine H. diuinarum ac uerissimarum uisionum sacratissimo munere diuinitus illustrate, A. de Crouchdal, solo nomine abbatissa, super effluentissimum perfecte caritatis donum.

Eloquia uestra, mi domina, ab illa sanctissima anima uestra, ab illa celsitudine contemplationis uestre, tanquam de uertice eternorum collium defluentia in profundissimam ceterarum conuallem animarum, quasi imber super herbam, et quasi stille super gramina rigant eas, infundunt eas, et germinare eas faciunt germen sine spina, germinare  eas faciunt supernorum desideriorum uiua germina, usque ad thronum glorie summi Dei miro odore prosilientia. Opto igitur ego, ancilla uestra, litteras uestre sanctitatis intueri, et alloquio dulcissime consolationis uestre tanquam leuis aure flatu refoueri. Nam, mi mater et domina, omnis spes, et securitas, et refugium, ac tutela mea, in uestra post Deum maternitate dependet; ideoque ad uos sola recurro, et me consilio et auxilio uestro post Christum committo. Posco igitur iterum suppliciter, deprecor misericorditer, quatenus pro me Deum exoretis, et quid mihi agendum sit pro pluribus excessibus meis, quibus et in onere nominis [f. muneris] mihi impositi, seu in aliis transgressionibus delinquo, ut supra deprecata sum, benigne  insinuetis. Timeo enim et ualde pertimesco me offensam Dei incurrere. ualete.



RESPONSUM HILDEGARDIS. Commendat illi caritatem, obedientiam et proprie uoluntatis abnegationem.

In uera uisione hec uerba, que propter admonitionem magne necessitatis ardenti desiderio a me querebas audiui: ualde gloriosa laus ubi fidele magisterium has acies habet, uidelicet illam que cum clypeis et loricis atque aliis armis custos turris posita est, ut contra illos pugnet qui turrim ipsius destruere uolunt, et etiam illam que ciuitatem suam probis militibus ita munit, ne muri eius ab inimicis comprehendantur, et ne hostium eius perfidis speculatoribus aperiatur, ipsique non interficiantur.  Isti homines in beatitudine sunt. Qui autem sic non faciunt, squalidiores rusticis sunt, qui per seipsos et per pecora sua uillas suas sapienter procurant, ne in pascuis suis deficiant. De his dicendum non est: Que est ista que ascendit per desertum sicut uirgula fumi ex aromatibus myrrhe et thuris, et uniuersi pulueris pigmentarii?  nec illud: Quam pulchri sunt gressus tui in calceamentis, filia principis . Hoc est, qui in exsilio huius seculi, quod per desertum intelligitur, uoluntati sue contradicit, et in omnibus operibus suis suspirando ad Deum ascendit, sicut scriptum est: Ascendit fumus aromatum in conspectu Domini, mortificationem carnis sibi elegit, unde  et de fumo aromatum, et de mortificatione carnis omnes uirtutes in eo crescunt, quibus nunquam saturatur. Illi qui hoc facit de supernis angelorum et sanctorum dicitur: Quam pulchri sunt gressus tui, id est studium, in quo in ista mortificatione ambulas, filia principis. Sed ab ore prophete iste abiiciendus est, qui nec frigidus, nec calidus est, quia nec in terrenis, nec in celestibus qui quam laborat. Sed eum locustis assimilo, que nec cum uolatilibus recte uolant, nec cum animalibus in terra recte ambulant, sed que similes turbini, qui cito deficit sine utilitate uadunt.

O filia sacri nominis, aures tuas aperi, atque diligenti corde proposita signa huius parabolici sermonis audi, uidelicet, quam magna gloria in  summa laude de turribus huius ciuitatis ita constitute sit; turris ciuitatis istius caritas cum concordia est. Et quare turris nominatur? Quia de altissimo Deo ipa fons saliens omnem terram circuiens fluxit, quoniam ipse Deus omnes creaturas in plena caritate ita disposuit, quod nulla necessitas in eis sit. Unde disce quod sancti homines, in quibus caritas habitat, in nulla necessitate deficiunt, quia corda eorum mansuetudine et pace uelut fluenti odore balsami circumdantur, quapropter et antiquus serpens eos discerpere non potest, quoniam ut fetens odor ab odore balsami segregatus est, ita diabolus caritatem fugit, et in cauernam ab ea se abscondit. Ubicunque autem sancti homines, in quibus caritas non habitat, in nomine  Domini congregati sunt, ciuitati que sine turri est, et pulchris domibus que sine celsitudine sunt, assimilantur. Unde in hac confusione pecunia iustitie atque regule, quia firma habitacula non habent, dispoliantur, ideoque etiam sepe destruuntur. Quoniam ut turris ciuitatem ornat ac sustinet, ita caritas omnes uirtutes. Milites caritatis qui in turri positi sunt, obedientia, fides et spes sunt. Obedientia clypeo circumdatur, quia semper subdita est; fides lorica induitur, quia omnia bona que in Deo sunt, que oculus nunquam uidit probat; spes autem celum cum omnibus ornamentis suis per fidem complectitur. Fides uero per obedientiam Deum semper aspicit, ita faciens ut ei precepit. Deus enim caritas est, quia omne  opus suum pium est; sed per humilitatem de celo descendit, ut captiuos suos liberaret, qui caritatem reliquerunt, quando ipsum non cognouerunt. Hoc per humanitatem suam fecit, et idem exemplum nobis reliquit. Quomodo? Quando propriam uoluntatem nostram in officiis huius seculi relinquimus, post uestigia eius ambulamus. Quando autem in nomine eius in unum gregem congregamur, quemadmodum ad aquilam alia uolatilia congregantur, Abraham imitamur, qui populum suum et regionem patrie sue reliquit, atque in aliena re circumcisionem secundum preceptum Dei perfecit. Sed quando per hominem qui nobis similis est, preceptis Dei obedimus, in benedictionibus sicut stelle  celi multiplicamur, uelut etiam Deus Abrahe per angelum suum repromisit, et alienam rem secundum incarnationem suam requirimus, pro nichilo nos reputantes, ac in spiritali uita laborantes. Cum hoc facimus, turrim nostram probis militibus per humilitatem undique munimus: probique milites sumus, cum uoluptatem huius seculi superamus, et cum furorem ire uincimus, utique paupertatem nostram propter amorem Christi toleramus, et cum inimicabilia homicidia odii ac inuidie a nobis abiicimus; atque cum alios peccatores similes nobis non spernimus, nec iniusta iudicia super eos iudicamus, et cum super iustos atque innocentes falsum testimonium non querimus. Hi probi milites sunt qui ciuitatem nostram undique custodiunt, ita  ut murus sancte regule et conuersationis nostre ab inimicis, uidelicet odiosis ac inuidiosis moribus, non perfodiatur, et ne ostium pacis per contradictionem repudietur; quoniam si hoc fit, clausula ostii nostri reseratur, inimicique nostri in ciuitatem nostram secure ambulant. Et ne simus cum illis, qui semper erranti corde sunt dicentes: Hoc quod hominis rationalitas nobis ponit et eligit, nolumus, quia que nos ponimus et eligimus, utiliora et iustiora illo sunt. Isti insidiatores sunt, qui ciuitatem nostram per insidias suas destruunt, quia que de antiquis et sanctis magisterialibus medicis nostris in ieiunando, in uigilando et in orando, siue in aliis uirtutibus constituta sunt, repudiant, et uoluntatem suam pro Deo, qui ipsos creauit,  eligunt. O filia sanctimonie, nunc audi: Turris tua sine probis militibus uacua est, et custodes ciuitatis tue obdormierunt, atque ita in inaquositatem, et maxime propter proprietatem uoluntatis sue ducti sunt. Ideoque turris et ciuitas tua tam aride sunt, quod uix consistunt. De somno itaque tuo surge, quia funes nauis tue, qui consuetudo sancte conuersationis sunt, nondum rupti sunt; sed in magna stultitia morum te occupantes, rumores qui tibi conueniant queris. Hoc tibi non expedit; sed sicut in desertis habitaculis magni et parui atque ceci mures sunt, qui uestimenta hominum corrodunt, ita per hec omnis consuetudo sancta discinditur. Maiores mures inquiete mentes impietatis sunt; parui uero stultitiam, que a uia ueritatis  nocturnalis est, significant: ceci autem uanitatem huius seculi, que a luce iustitie ceca est, ostendunt. Unde in Euangelio scriptum est: Omne regnum in seipso diuisum desolabitur . Nunc aspice in quam magno ardore Spiritus sancti plantata sis. Quapropter et ministerio suo in te carere non uult, et primam regulam B. Benedicti aliorumque magistrorum diligenti corde attende, ut non pereas, sed ut in eternum uiuas. uos autem, o cuncti magistri, prouidete ne stultis agricolis illis similes sitis, qui cum aratrum per seipsum recte ambulans uident, gaudium habent; cum autem curue incidit, tedium habent id recte uertere; et etiam cauete ne Paterfamilias uobis dicat: Inutiles mihi  estis, quia uillicationem uestram non recte perficitis; sed sollicite considerate, que necessitas et que aduersitas subditorum uestrorum sit, et cum omni sollicitudine eos protegite.



EPISTOLA CXuIII.





G. SANCTIMONIALIS AD HILDEGARDEM. Quam graue ipsius ferat absentiam.

HILDEGARDI matri sue sibi in Christo allectissime, G. illa sua et uere tota sua, quod oculus non uidit, nec auris audiuit, nec in cor hominis ascendit .

Quid scribam uel quid dicam tam unice, tanquam in Christo dilectissime matri, penitus ignoro, quia ipsa uis amoris omnem mihi sustulit scientiam  locutionis; imo etiam uinum meroris, quo diuina absentia tua me inebriari fecit, tantum me afflixit, ut non solum dictandi, uerum etiam uiuendi mihi fastidium generarit. Melius enim mihi fore crederem nunquam te uidisse, nunquam te erga me tam benignam tamque materna uiscera gerentem sensisse, quam per tanta locorum spatia late separata sine mora lugeo te quasi perditam. Spero autem Deo meo, et ideo meo, quia nichil habeo carius, eo quod nunquam cenulentam corporis huius deponere me sinat formulam, priusquam dulci tua uisione ac melliflua collocutione me fecerit letificatam. Quod si, peccatis meis exigentibus, non euenerit, tamen in hoc, ut pietati eius confido, spem meam non frustrabit quin me ibi te concedat uidere,  ubi nunquam ab ipsius separemur uisione. Quid plura? Rogo autem te, mater allectissima, ut cum in cuius amplexibus iugiter commoraris, et sub cuius umbra, ut hinnulus a feruore tentationum et uitiorum requiescis, pro me deprecari digneris, quatenus mihi adhuc erranti et eum perquirenti, sed heu! minime inuenienti, se inueniendum manifestet, et sub umbra illius quem desidero, me quandoque sedere faciat. uale.



RESPONSUM HILDEGARDIS. Gratulatur illi quod uiam angustam sit amplexa.

O filia Dei, in pura scientia fidei hec uerba ad te dicta audi: uox turturis audita est in terra nostra . Hoc est de Filio Dei, qui contra  carnis iura ex integra terra Marie uirginis natus est. Flores omnium uirtutum et ornamenta omnium pigmentorum processerunt, que in se odorem suauitatis uirtutum habuerunt. Hortus enim harum uirtutum in peregrino filio surrexit, qui ad patrem suum, scilicet omnipotentem Patrem, in se reuersus, peccata sua confitendo cucurrit, quem ipse osculo humanitatis Filii sui suscepit. Et tunc uox turturis auditur, cum propter amorem Dei mundum cum uoluntate nostra relinquimus, ut etiam turtur pre reliquis uolatilibus solus manet cum socium suum amittit. Sic tu etiam, carissima filia, fecisti quando pompam huius mundi reliquisti. O quam pulchra calceamenta tua, filia regis, fuerunt, cum  propter amorem Dei arctam et angustam uiam spiritalis uite intrasti! Unde, o filia Sion, gaude, quia in medio cordis tui Spiritus sanctus habitat. Considera enim quod consolator tuus sicut lilium inter spinas te constituit, cum pompam et diuitias seculi huius, quas Filius Dei spinas nominauit, habens, spiritalem uitam elegisti. Tu etiam, sicut rosa in Iericho, in passionibus conuersionis tue rutilabas. Nunc autem de te gaudeo, quia in te completa sunt que de te audiui et desideraui; et tu mecum gaude. Ego uero in uera optione opto ut murus pretiosis lapidibus et margaritis ornatus fias in conspectu Dei, et in laudibus omnis celestis exercitus fias. Gaude igitur et letare in Deo tuo, quoniam in eternum uiues.



EPISTOLA CXIX





B. SACERDOTIS AD HILDEGARDEM. Aegre fert quod propositum deserendi seculi differatur, ipsius preces exposcit, et librum eius ad transcribendum.

HILDEGARDI magistre sponsarum Christi dignissime, B. Dei gratia, licet indignus Dei sacerdos et peccator, intime dilectionis et omnis obsequii deuotam certitudinem.

Tedet me uite mee, quia repletus sum amaritudine, et quia propositum cuius conscia es, uirgo sanctissima, exspectando quosdam fideles amicos meos, adhuc differo. uia mea, ut propheticis utar uerbis, undique septa est spinis et maceria. uerumtamen flagella que per omnia erudiunt Isrel penitus  non renuo; sed quia cum tentatione prouentum non faciunt, ne succumbam, et ad finem propositi non perueniam ualde pertimesco: non quod ex consolatione tua, quam frequenter aspicio, plurimum confidens, cor meum et inter peccata et erumnas letificatur. Quapropter, uirgo Deo deuota, nos omnes post Deum ad te suspirantes summopere petimus, querimus, pulsamus, quatenus a solitis precibus nullatenus desistas, donec locum certum habitationis nobis, aut si id tibi tentatio in Deum uideatur, saltem nunc discretum religionis ordinem misericors Deus tibi pro nobis insinuare dignetur. Ista Deum per te ordinasse non dubium esse nos credimus; tu re experta es. Nihil  enim in terris fit sine causa. Et idcirco sicut animam meam occultorum Dei iudicio ab angustiis ex parte liberabas, ita nos omnes per dispositum in te a Deo modum liberare a dubietatis errore debita peccatrix non diffugias. De cetero litteras tuas et de his et aliis desidero. Preterea librum tuum transcribere multum cupio.



RESPONSUM HILDEGARDIS. Animat eum ad propositum suum prosequendum.

Hec dicit Spiritus: Laude dignissimum est et mirabile quod peregrinus ad patriam festinat. O quam magnus luctus et meror tunc oritur inter ciues et notos illius qui cum ipso epulabantur et ludebant! et o quam ualde erubescunt lasciui,  quod sodalis ipsorum relinquit uasculum quod cum ipsis portabat! Respice quod in oculo uiuentis in magno studio preuisus es, sicut mitissimus pater ouem suam requirit. Socii qui in latitudine otiosi sedent, mutuam pacem habent; fortissimus autem miles in magnis turbinibus est. Sta in uia rectitudinis, et prepara animam tuam ad pugnandum cum illis qui semper militant in legatione regis. uide quia si aliquod uolatile crabronum a sociis suis recederet, et in altum respiciens ad solem uolare inciperet, omnis turba muscarum irrueret in illud, uolens ipsum opprimere; sed sol tegeret illud lumine suo, ne ipsum ultra uiderent, et sic aufugeret. Tunc omnis turba illa scandalizaretur, et sic illud probus miles efficeretur. Deus manum  suam tibi porrigat, ut uiuas in eternum, ubi sol non obscuratur.



EPISTOLA CXX.





u. AD HILDEGARDEM. Excusat se quod eam nec corpore, nec scriptis uisitauerit.

Domine H. religione, sapientia, disciplina, moribus, postremo omni utriusque hominis uirtute plenissime, ille suus per omnia u. in sexta cum Martha laborare, in septima reintegrari, in octaua cum Maria iocundari.

Quomodo me, domina dilectissima, ab aspectu et colloquio uestre dulcedinis, mihi omni mellis sapore gratioris, tandiu subtraxisse potuerim, uel interim litterulis saltem uisitasse uos distulerim,  memetipsum satis admirari nequeo, totumque id paruitatis mee desidie deputo. uestram etiam pietatem huiusmodi mea inconcinnitate, quod absit! offendisse ualde timeo, et merito, quippe quem antea nec uoce, nec habitu, nec facie, necdum etiam fama agnitum, ut primum ueni, quod factu perdifficile est, gratia uestri benignissime recepistis, et statim uestri colloquii participatione, quod magnum duco, recreare dignata estis. uerum quia penitet, ignoscetis. Animus enim meus nunquam non promptus fuit, facultas uero defuit. Promitto igitur, si quid promittere possum, me, si Deus facultatem dederit, quantocius emendaturum. Interim aut orationibus uestris pro Deo mei miserrimi peccatoris memor esse dignemini.



RESPONSUM HILDEGARDIS. Hortatur ad contemptum mundi.


Qui uita est, hec uerba mihi ostendit dicens: Tu similis es aque que mouetur in tempestate, et que iterum manet in tranquillitate. uictoria tibi dicit: Libenter ingredere ad te; sed tu cedis me, quando faciem mentis tue abscondis: ita quod dubius es, non habens uolantes pennas in securitate, ubi non es in amplexione contemptus mundi. O homo cito ueniet tibi resurrectio, si puluerem cineris a te excutis dicens: Si non possum stare in sole, uolo tamen me abstrahere de luto pulueris, et uestem meam abluere de uicissitudine morum huius seculi. Tunc columba dabit tibi unguentum,  et uulnus tuum terget. Nunc surge et uiue in eternitate.



EPISTOLA CXXI.





T. MONACHI S. BENEDICTI AD HILDEGARDEM. Optet eius presentia perfrui aut saltem ipsius litteris in Deo corroborari.

Domine serenissime ac uere beate H. Spiritu diuine uisionis decorate, monachorum S. Benedicti infimus, quamuis indignus sacerdos, T., deuote seruitium obedientie cum omni humilitatis subiectione.

Qui confidunt in Domino intelligent ueritatem, et fideles in dilectione, etc.  Hec sacrosancta dicta per os superne sapientie edita multorum relatione ueridica in te fore cognoui et credo completa.  Quod enim sacris Scripturis testantibus inuenio, fidelissime teneo, quod omne uerbum impossibile non sit apud Deum. Igitur famam quam rumore uulgante agnoui, quamuis sanctas tuas reuelationes non uide rim, ueram esse non dubitaui. Scio itaque in ueritate quod quia fiduciam tuam in Domino posuisti, ideo ueritatem ipsius intellexisti, et quia fidelis in dilectione illi acquieuisti, donum diuine reuelationis et Spiritum celestis consolationis suscepisti, et pacem electorum Dei acquisisti. Nunc uero quia omnipotentis Dei misericordia amplior in te est inuenta quam in ceteris mortalibus, ideo non tentando, neque superbiendo, sed solius Dei gratiam simpliciter per te deprecando, supplex rogo, ut memor sis illius uocis Dominice,  Unum ex meis pusillis nolite contemnere. Considera ergo ne litteras mee pusillanimitatis contemnas, sed per amorem Iesu Christi preces meas te oro clementer exaudias, et ut pro delictis meis apud Deum interuenias, et sanctis tuis precibus uitam meam subleues, et negligentias meas admonere digneris per litteras tue correptionis. ualde enim mihi est optabilis correptio tue dulcissime caritatis. Ergo indignum me iudico munere tue charte amantissimo, sed credulitatis mee mercedem a te recipere cupio. Credo enim per Spiritum, per quem cuncta preterita, presentia et futura perspicis, etiam tibi patere secreta mei cordis. uere nunquam uidi diem mihi dulciorem, quam ut ad tuam presentiam peruenirem. Mallem namque  nudis pedibus incedere pro sola uerborum tuorum auditione, et nimis iucundum mihi esset atque optabile, si uel tuas excellentissimas uisiones, uel aliquas tue beatitudinis litteras mererer percipere. Omnipotens Pater per uirtutem sui Filii Domini nostri Iesu Christi et per cooperationem Spiritus sancti incolumem te longo tempore dignetur conseruare ad correctionem sancte sue Ecclesie.



RESPONSUM HILDEGARDIS. Eius desideria esse bona, et ut fortis sit in prelio.

Lux uiuens dicit: O homo, riuuli fluunt de me ad uiriditatem mentis tue; sed tamen mens tua est ligata, et etiam acuta per uicissitudinem morum in tenebrositate dispersi uenti: et occulte cogitationes  tue in mente tua interdum decipiunt te, et gustus operis tui interdum tangit te. uultus autem desideriorum tuorum uidet ad me per gaudium ascensionis, quod nondum potes in opere tuo capere. ualde bona sunt desideria que turrim edificant in altitudine suauitatis boni odoris. Unde gaudent angeli propter opera facture digiti Dei, que opera Deum gustant, rumpendo cibum nequitie peccatorum. Nunc tu, o miles, esto fortis in prelio quandiu uiuis in corpore tuo, quia inimicus tuus non fatigatur, et pugna non deficit. Talia sunt opera tua, ut mitissimus Pater super te gaudeat, et ut uerbum eius animam tuam clarificet, et ut igneus amator unguentum tibi salutis infundat et uiriditatem floris sapientie.



EPISTOLA CXXII.





B. AD HILDEGARDEM. Peccatis grauatus ipsius petit orationes.


Amantissime ac desiderantissime domine sue ac matri H. B. peccator, post hanc uitam fragilem et caducam perenniter gaudere cum Christo Domino.

Beatum me fore existimo, si litteris sanctitatis uestre consolari promeruero; sed quia prudentis medici est sepius uulneratum hominem uisitare, et carnem superfluam et putridam resecare, ne postmodum deterior fiat corruptio, si caute et diligenter recisa non fuerit, rogo ut pro amore pii Redemptoris plagas uulnerum meorum crebrius inspiciatis, ut nullum in eis per Dei misericordiam  et uestrum consilium uestigium corruptionis remaneat. O dulcissima mater ac desiderantissima, iam diu desideraui de baculo meo uenire ad uos. O dulcissima domina, oculis cordis uos semper intueor, uobiscum loquor mente et conuersor. Scio quod Deo meo peccaui in opere suo. Cognosco me peccasse, orate pro me. Non quero terrenum lucrum, non rem transitoriam, sed gratiam Dei mei et salutem anime mee. Succurrite mihi. O quanti mihi sunt orationum uestrarum continuata presidia. Ut igitur a desiderio meo omnino non fraudarer, domina mea, satisfacere mihi uolens, clientem hunc cum litteris istis ad uos mittere curaui, qui uos ut dominam et matrem pio complectitur amore. Consolationem uite presentis et perpetuam beatitudinem  cum sanctis tribuat uobis Deus. Amen.



RESPONSUM HILDEGARDIS. Hortatur ad penitentiam cuius uarios gradus refert.

Hec in uera uisione audiui: Quinque operationes opus Dei in homine habuit Prima est quod homo formatus est, secunda quod spiraculum uite accepit, tertia quod intellexit quod operari potuit, quarta quod bonum opus suscepit, quinta quod malum cognouit. Hec similitudo ad quemlibet hominem respicere potest. Prima uice intelligitur quod homo criminum suorum cum suspiriis meminit, ita quod inutilia sunt; secunda, quod a criminibus aliquantulum declinat; tertia, quod ea confitendo  aperit; quarta, quod penitentiam agit; quinta, quod se malo alienum facit. Ideo tu, homo, in his operibus que Deus in homine operatus est, fac timendo et tremendo penitentiam, quoniam in aliqua parte opus ipsius contriuisti. In audientia enim sacerdotis quandiu uixeris, et possibilitatem habueris, aliquid laudis in gemitu et suspirio Deo exhibebis.



EPISTOLA CXXIII.





H. MAGISTRI DE TRAIECTO AD HILDEGARDEM. In camino tribulationis excoctus, ipsius scriptis cupit refrigerari, et an sit in numero saluandorum rescire.

H., salue, Christi nobilis sponsa, susceptura incorrupte uite sponsalia. Quis, qualis, quantus,  quomodo, unde sim, scilicet H. magister de Traiecto indignus, ex presenti latore habes cognoscere.

Christi bonus odor, quasi unguentum effusum, de te longe lateque fragrans nostris indignis auribus spirando inflauit, te superna uisitante gratia, frequenti illustratione splendoris diuini celitus ita desuper irradiari, ut nonnunquam quarumlibet causarum euentus, et rerum exitus occulta dispensatione Dei prefinitos, per inhabitantem in te eius gratiam tibi concedatur contemplari, maxime cum hoc tibi instanter flagitaueris reuelari. Qua de re ego humilis et deiectus, uariis doloribus ac multimodis aduersitatibus exagitatus, nimirum ineffabilibus propriis reatibus id prouocantibus, tuis me  piis precibus ex intimis commendo uisceribus, per illum te testans, qui te sibi proprio reconsignauit pretio, ut tuis iustis laboribus, me eius clementi bonitati studeas complacare indefesso labore. Sum enim humiliatus usquequaque, et usque in finem curuatus, tanquam uas perditum et a facie oculorum eius proiectum, quia circumdederunt me mala quorum non est numerus, et comprehenderunt me iniquitates mee, que supergresse sunt caput meum, sicut onus graue, et super hec omnia sustinui: qui simul contristaretur, et non fuit; et qui consolaretur, nec inueni. Unde non inani quidem temeritate, nec superflua curiositate sed tanquam in camino tribulationis excoctus estuanti desiderio ex tuis cupitis rescriptis supplex et anhelus exspecto  refrigerari, desiderans ex ipsis tam superni dispensatoris de statu uel exitu mearum angustiarum prefinitam sententiam animaduertendo experiri, quam a te consilium sanitatis ex ipsius inspiratione suscipere. Sed ante omnia et per omnia ardenter sitio ex te certificari, si tandem in cetu saluandorum me diuinitas preordinauit computari. uale, gaude, uiue, et sit nomen tuum in libro uite.



RESPONSUM HILDEGARDIS. Ut declinet a malo et faciat bonum.

Mysticum spiramen et uox Sapientie sonat: Deus eternus est, et in semetipso hoc consilium habuit, quod magnum opus facere uoluit, ita quod  omnia miracula sua in illo per rationalitatem sonarent. Et in hoc antiquo consilio ualde delectabatur, et opus suum plurima edificia boni edificari debuit, et sic Deus hominem fecit. Homo autem imago Dei est, in qua Deus aureum spiraculum misit, quod in se duas uias in scientia boni et mali habet, altera celum sustinet, altera malum ostendit. Illa celum sustinet, ista quod Deus uirtutem potentie sue perfecit in aureo spiraculo hominis fulgentibus operibus; ista autem tangit statum nigredinis primi incipientis mali, quod contra pugnare uoluit. Et in his duabus uiis quinque sensus hominis cum sapientia, scientia, intellectu et uoluntate, ad magnum honorem computati sunt, sicut etiam ordines angelorum ad laudem Dei positi sunt, qui  in conspectu eius assistunt. Nunc autem, o serue Dei, in meliore uia parue fenestelle in splendido lumine in te apparent, ita quod exoptando bonum desideras; in altera uero uia in nigro turbine occupatus es. Sed tu, o miles, cum clara militia surge, et turbinem hunc uince, quoniam gratia Dei te tangit et monet, sicut etiam in scientia secreti tui intelligere potes. Sic declina a malo et fac bonum, et Deus te requiret et in te quiescet.



EPISTOLA CXXIu.





C. B. SACERDOTUM IN RUTHDELINGUN AD HILDEGARDEM. Eius precibus se commendant.

HILDEGARDI Deo familiari et super homines huius temporis admirande uirgini, C. et B. sacerdotes  indigni in Ruthdelingun, sicut cepit in Dei timore et amore persistere, et tenebras mundi per uiuentem, quam aspicit, lucem incessanter illuminare.

Exsultauimus et delectati sumus in his que dicta sunt nobis, scilicet legationem consolatoriam nobis adfuturam. Et exspectantes exspectauimus et nondum intendisti. Unde contristati sumus, gratiam Dei prestolantes, qui non deseruit in se sperantes. Nunc uero quia mittere legatum nos tibi iussisti, facti sumus consolati. uerum quia meminisse te cupimus, Deo dilecta, quemadmodum ad uicissitudinem huius instrumenti, in quo uelut rudes ac delicati milites uersari cupimus, recta spe properamus. Idcirco te, mater sancta, adiutorem in opportunitatibus  in tribulatione instanter pro nobis interpellare, ut uias nostras in te post Deum confidentium dirigat suppliciter exoramus. Nec ista dicimus quasi nos supramodum grauatos huius facti peniteat, sed ut sanctitas tua apud misericordem Deum consolationem aliquam, quam nostra peccata prepediunt, nobis infirmis, ne deficiamus, obtineat: de qua tibi diligentius aliquid non presumimus insinuare, imo interno Iudici modum petitionis nostre, qui scit quid cuique expediat uolumus committere. Ipse namque ait: Scit enim Pater uester celestis quid uobis necesse sit antequam petatis, qui singulis congrua medicamina suis temporibus nouit, nec desinit exhibere. Hoc tamen solum libet  exclamare: ue, ue, terrene cause, quando coram uiuente oculo putas abscondet se? De cetero prepositum uestrum et sorores uestras, et omnes tecum commanentes in Domino salutamus, et ut nostri pauperum suorum memores sint deuote rogamus.



RESPONSUM HILDEGARDIS. Ut currant ad Deum et propter eum fortiter pugnent.

Lux uiuens dicit: O fortissimi milites, qui in uobismetipsis contradictionem bilinguium contradicitis, audite: O quales illi sunt qui in peregrinatione uitam requirunt, et qui in exsilio alieni sunt partis illius, quam propter Deum reliquerunt. Manus enim operantium diuitias semper preparant. O quanta  est sanctitas que in mortifera peste uenenum conculcat! Unde in euersione peccati pulcher flos crescit, qui socius est angelorum. uos autem, o filii peregrinationis, currite et transite ad me et multas diuitias uobis preparate, quia uos uidet uiuens oculus, qui semper in speculum columbe aspicit. Nunc laborate, et non fatigemini propter tedium fallacis et parui operis, quoniam Sol lucis uitam eternam uobis preparauit; et sollicite ad Deum currite, quia dies eius uenit, et hominem illum qui constrictus est propter dubietatem suam in multis uarietatibus, sicut undans aqua multis procellis, sinite sic, quasi arborem que non ualet curuari sicut uirga, quia uoluntas ipsius ad curam suam sollicite uidet. Sed ipse hoc modo seipsum consideret. Si  culpabile crimen in ipso non estuat, curam sui habeat. uos autem, amatores mei, currite ad me, quia gemitum uestrum uideo ut aurum lucidum et robustum, et mentem uestram letam et desideria beneuolentie habentem. Intrate ergo pugnam ut fortes uernaculi. Qui enim in exsilio sunt, non possunt habere certam uictoriam in corpore manentes; sed fugere debent pestilentiam naufragi mundi, et solidare columnam mentis sue cum angulari lapide. Ideo, o fortissimi milites, non fatigemini per uicissitudinem instrumenti, quia Deus requiret agnos suos inter lupos.



EPISTOLA CXXu.





B. SACERDOTIS TREuIRENSIS AD HILDEGARDEM. Ut sibi consolatoria uerba rescribat, et quomodo his preesse possit, quos sub regimine sacerdotii regere debet.


Sacre Dei uirgini uenerabili sponse Iesu Christi, B. Dei gratia in Treuirensi Ecclesia qualiscunque sacerdos, quamuis sacerdotii dignitate indignus, seipsum.

Etsi oculis corporalibus uos raro conspiciam, illa tamen nostre anime admiranda potentia, que imaginatio dicitur, quotidie uultus uestri serenitatem mihi representat, et iucunda uestri recordatione letificat, et ad Dei laudem me excitat, qui in diebus nostris dignatus est manifesta ostensione atque euidenti exemplo per uos declarare, quod sacra Scriptura quotidie recolit, hoc scilicet quomodo  Spiritus sanctus castarum lumen animarum in antiquis Patribus atque in sanctis Dei apostolicis hominibus indoctis mirabiliter locutus sit. uidetur enim mihi quod uos cum Petro uoce Dauid dicere possitis: Quoniam non cognoui litteraturam, introibo in potentiam Domini . Per illam itaque pie diuinitatis clementiam, que sacri uestri pectoris intima clarissimis suis radiis inusitato modo perlustrauit, uos obnixe deprecor ut uestra oratione me miserum peccatorem adiuuare uelitis. Rogo etiam ut per consolationem diuinam, quoniam superne uisioni frequenter innixa estis, mihi consolatoria uerba rescribatis, et quomodo his preesse possim quos sub regimine sacerdotii regere debeo, benigne insinuetis. ualete.



RESPONSUM HILDEGARDIS. Docet qualiter se gerere debeat erga peccatores.


Spiritus ueritatis in mystico dono suo dicit: Hominem in se uulnera habentem et ea cum oleo aspergentem, sed tamen infusum uinum in uulneribus suis sustinere non ualentem, medicus frequenter cum misericordia ungat, nec fetentem liuorem in illo esse sinat, quia lepra per summum medicum abstergitur, ubi se homo sacerdoti ostendit. Multi autem ueniunt ad me, cum uerbositate mentis sue, uolentes sciscitari cum uidentibus oculis que sit salus uulnerum suorum, et nolunt me tangere per linguam suam in diuersis uerbis sudantem. Et interior mens eorum non intelligit me, ita quod educant consuetudinem eos absorbentem in preuaricatione  antiquorum uitiorum ebrietatis sue. Sed dicunt: Amaritudinem correptionis bibimus, et iniquitatem nostram extersimus. Et ita nolunt relinquere malas uias suas. Certe hi debent ligari, ne possint se mouere per seculares uias, quoniam iniquitates suas deserere nolunt. Homo autem qui semper cum dolore iniquitates suas deserit, ita quod non uult in sordida peccata sepius demergi, non est predicto modo ligandus, sed in doloribus suis unguendus in quocunque loco sit. Magnus enim medicus uigilantes suscitat, et dormientes corripit, et in malis suis perseuerantes occidit. Ideo, o tu modice, in his duabus partibus prouide que sit necessaria necessitas.



EPISTOLA CXXuI.





FRATRIS S. AD S. HILDEGARDEM. Peccatis grauatus ipsius se commendat precibus.


Domine H. matri spirituali Fr. S . . . . . ecclesie fratrum extimus, sed super omnes peccatorum sordibus obfuscatus, cum Martha dapes spirituales ministrare, et cum Maria gaudia uite celestis anhelare.

Gaudio gaudeo, o mater spiritualis, uos in conspectu Domini Dei nostri gratiam inuenisse, lampademque felicis anime uestre propter ipsius aduentum absque temporis illius fatigatione igne sancti Spiritus hactenus accensam habuisse. uos igitur, o symmysta Dei, quia cum prudentibus uirginibus castitatis integritate polletis, oculumque  contemplationis circa diuinam claritatem fixum iugiter habetis, pusillanimitatis mee precatur deuotio, ut faciem Domini, quam peruersitatis cauteriate nimis exacerbaui, uestris iustissimis orationibus pro me placare curetis. Certus enim sum quia Deus noster refugium et uirtus, uestram pro me libenter dignabitur exaudire deprecationem, ut pro sua pietate blasphemie spiritu per quem nimis infelix anima mea circumuallatur longius fugato, mihique propter uos iustificato non in eternum det fluctuationem. Sed et hec a largiflua uestra bonitate deposco, ut per presentium litterarum portitorem uestre sanctitatis litteras paruitati mee rescribatis. uestris sanctimonialibus monastice religionis seruatricibus tot de me dicite salutationes et orationes  quot sunt in domo Domini eterne mansiones. ualete.



RESPONSUM HILDEGARDIS. Ut ad Deum suspiret per penitentiam.

Mens tua ut ales circuit, et unamquamque causam in qua uadit disponit et diuidit. Initium enim tuum consecratum fuit, quia gratia Dei te ita imbuit, quod uirtutes et alia multa bona capere potes. Quidam uero uentosi sunt, et de uiriditate et humiditate terre, ac de ere et aquis comprehensionem per sensualitatem habent. Deus namque, ut sibi placuit, Fiat dixit, in quo omnis creatura in genere suo processit, quomodo scriptum est: Semel locutus Deus, duo hec audiui, quia potestas Dei est, et tibi, Domine, misericordia, quia tu reddes unicuique  iuxta opera sua . Nam per iussionem suam Deus omnia creauit, et hoc semel fecit, quando Fiat dixit; et in hoc etiam duo intellexit, scilicet quia magna potestas fuit, quod Deus homini legem dedit: unde et illi qui omnibus dominatur misericordia, quia per incarnationem suam reddit que reddenda sunt, quoniam unicuique peccata dimittit qui ea per penitentiam uidet et cognoscit; sed qui ea nec uidere, nec cognoscere uult, eiicit ac eum in rectam retributionem operum suorum mittit. Primum enim angelum qui se iniuste exaltauit, in lacum miserie Deus strauit, et etiam primum hominem propter stultitiam uane glorie in carcerem huius mundi misit. Nam nullum  opus suum uacuum constituit. Primus enim angelus magnam scientiam et sapientiam habuit, sed propter magnam malitiam suam honorem Domino suo impendere noluit, et corruit, ac sit remansit. Homo autem per gustum cibi lapsus est. Quapropter Filius Dei sacrificium pro peccato illius se prebuit. Unde et homo qui per scientiam boni et mali se multum peccasse recordatur, cum ad Deum suspirat, denuo per penitentiam in Deo renascitur. Tu autem, o fili, die ac nocte disce, ut in eternum uiuas.



EPISTOLA CXXuII.





u. PARISIENSIS MAGISTRI THEOLOGI AD HILDEGARDEM Querit a sancta Hildegarde an dici possit, quod paternitas et diuinitas Deus non sit.

 Domine H. eximie uirgini Christi, u. Parisiensis humilis et indignus magister nomine et loco quo fungitur, orationem, et quidquid tante sanctitatis et nobilitatis persone condignum censetur.

Quia tu, domina, ancillam te fecisti Christi, ipse te super te eleuauit, et secreta tibi uirginalis thalami adhuc in carne posite reuelasse ex parte creditur, ut una ex his credatis, de quibus canitur: Introduxit me rex in cubiculum suum . Sed quia prophetica et fidelis anima dicit et ingeminat: Secretum meum mihi, secretum meum mihi , et Ezechias rex, qui cellas aromatum et thesauros  templi nuntiis Babyloniorum aperuit, Deum in hoc grauiter offendit. Beati illi qui nos peccatores in tantum precellunt, ut celestia rimentur, in uiis suis spiritum discretionis ex his per tentationem magis quam per reuelationem, Deo dante, prouentum profecerunt, prestolentur, et inferius etiam apud homines de uisionibus suis discant que proferant uel que reticeant. Sic namque, Deo donum ipsorum per humilitatem disponente, quedam subsigillant, nec ea proferunt que apostolicam et ecclesiasticam institutionem permoueant. Hec, prudens femina, attende, quia mulier timens Deum ipsa laudabitur. Dicitur quod eleuata in celestibus multa uideas, et multa per scripturam proferas, atque modos noui carminis edas, cum nichil horum  didiceris. Super his nequaquam miramur, quia non excedunt munditiam et sanctimoniam tuam, sine quibus talia ab homine non capiuntur. Scire autem possumus quidquid ibi de sanctis reuelatur, innuat gloriam; quidquid hic abest agitur  , exigat humiliationis formam. Nos autem quamuis a te longe positi simus, fiduciam in te habentes, quedam a te petimus, scilicet, quoniam plurimi  contendunt quod paternitas et diuinitas Deus non sit, quid inde in celestibus sentias, nobis exponere et transmittere non differas. ualeat dilectio tua.



RESPONSUM HILDEGARDIS. Respondet in uisione sibi demonstratum esse quod paternitas et diuinitas Deus sit.

 Ego paupercula forma in fumo aromatum montis excelsi dico: Sol lumine suo descendit, et multas indignationes uicissitudinum locorum illustrat. Et sic, o tu magister, in magistratione multos riuulos in scripturis habes, quos inter alios interdum spargis, scilicet inter magnos et paruos. Sed ualde tremisco propter humilem formam que in me est. Nunc audi: Rex in solio suo sedit, et magnas columnas et ualde elegantes in magnis ornamentis coram se statuit, que sunt ornamenta eboris erecta sunt, et que omnia indumenta regis in magnis honoribus gestabant. Tunc Regi placuit, et paruam pennam de terra leuauit, et illi precepit ut uolaret, sicut idem rex uoluit. Penna autem a seipsa non uolat, sed er eam portat. Sic ego non sum imbuta  humana doctrina, nec potentibus uiribus, nec etiam estuo in sanitate corporis, sed in adiutorio Dei consisto. Et dico tibi quomodo in uera uisione edocta sum, quid paternitas et diuinitas sit, quoniam ego a te percepi hoc plurimis necessarium esse: quatenus ueraciter in uera fide roborentur. Nam ad uerum lumen uidi et didici uigilanter et aperte uidendo, quod non per me in me requirendo, quod paternitas et diuinitas Deus est, quia homo hanc potestatem non habet, ut de Deo dicat, sicut de humanitate hominis, et sicut de colore facti operis de manu hominis. uiuens ergo lux in secreto  uerbo sapientie dicit: Deus plenus est et integer, et absque principio temporum, et ideo non potest diuidi sermone, sicut homo diuidi potest: quoniam Deus totum est et non alius, ac idcirco illi nichil abstrahendum aut addendum est. Nam etiam et paternitas et diuinitas est ille, qui est, ut dictum est, Ego sum qui sum , etc. Qui est plenitudinem habet. Quomodo? Faciendi, creandi, proficiendi. Quicunque enim dicit quod paternitas et diuinitas non sit Deus, hic nominat punctum absque circulo, illum qui eternus est negans. Et quicunque negat quod paternitas et diuinitas Deus sit, Deum negat, quia uult quod aliqua uacuitas in Deo sit, quod non est, sed Deus plenus est, et quod in Deo et Deus est. Deus enim nec excuti, nec excribrari  potest secundum hominem, quia in Deo nichil est quod Deus non sit. Et quoniam creatura initium habet, ex hoc inuenit rationalitas hominis Deum per nomina, sicut et ipsa in proprietate sua plena est nominum. Nunc iterum audi, o homo, pauperculam formam in spiritu tibi dicentem; Deus uult ut recta itinera facias, et ut illi subiectus sis, et ut etiam uiuus lapis sis in lapide angulari et de libro uite non deleberis.



EPISTOLA CXXuIII.





FRATRIS O. AD HILDEGARDEM. Deplorat Ecclesie per schisma scissuram, oratque ut pro ea suas preces interponat, pro se etiam qui a demonibus uexabatur.


HILDEGARDI dilecte matri, fr. O., filialis dilectionis obsequium.

O mater dilecta, quid facient infantes, nullum qui eis lac prebeat habentes? Paruuli petunt panem et est non qui frangat eis . Sol quoque opposuit sibi nubem, ne pertranseat oratio. Quid ergo faciet homo languidus, querens salutis remedium, et non inueniens consolationis auxilium? Ecclesia schismate uulnerata est per uerbum diuisionis. Ecce hic, ecce illic, quod futurum est in capite iam percurrit in corpore, et non est sanitas ubi gladius iste pertransiuit. Quid ergo dicis, mater honorata? Putas inueniri potest quem queri omnino necesse est! Tandiu medicum deesse puto,  dum uulneris putredinem sentio. Accede ergo ad inaccessibilem; intra ubi non patet omnibus accessus; dic Dilecto tuo: Quare obdormis, Domine? Foris stant querentes te. Anima tua uulnerata caritate non est, si dissensionis gladio percussa est. ueniat eis sanitas orationis tue, ut sint unum. Et cum effuderis orationem tuam coram oculis Domini, ad nos regredere, et quid intus agnoueris, nuntia nobis, quantum ille concesserit, cuius sermocinatio cum simplicibus est. Habeo etiam ego animam fedam, multis itineribus diuisam atque uulneratam, pro qua Deum orare uelis caritatem tuam deuotissime exoro. Nam a malignis spiritibus multoties tam occulte quam aperte impugnor, qui me plurimum fatigant et seducere uolunt, et quid  de his sentias rogo ut per scripta tua mihi renunties.



RESPONSUM HILDEGARDIS. De uariis demoniorum generibus et quomodo eos possit superare.

Animam tuam in duabus partibus uideo, scilicet in altera ut ascendat, in altera ut maneat; sed Deus mentem tuam colligit secundum uoluntatem suam et non secundum tuam, et ideo ualde afflictus es. Nam quod a malignis spiritibus te fatigari dicis, hoc in huiusmodi aduersitatibus uideo. Aerii enim spiritus in quatuor partes diuisi sunt. Prima pars in omni genere uitiorum incendium parat, et per luxuriam hominem incertum facit; secunda autem pars in omni inconstantia uolitat; sicut uentus  hac illac spargitur, et hominem in insanam iracundiam immittit; tertia uero uelut in ostensione angelorum et prophetie errorem facit, et in nullis modis uno statu permanet, ac in uana gloria per iactantiam et per contumaciam homines ledit. Sed quarta pars cum aliis predictis partibus uersatur, et in multiplici diuersitate est, et non multum maledicta, sed multum flagellosa in horrore est, sed cum hominibus libenter moratur, et passionem ac crucem Domini fugit, et quedam bona in hominibus suffert, ac ipsis in eisdem bonis moderationem abstrahit: ita quod suggestione sua eos in maiorem altitudinem in mentibus suis ascendere permittit, quam perficere possint, et sic ipsos requiescere non sinit. Nam sanctitatem et precipue uanitatem  non formidat, sed fortitudinem et stabilitatem in magno odio habet; et ut porci siliquas propter pinguedinem manducant, sic in delectatione cum hominibus sepe commoratur, et quasi penas sustineat clamando ululat, cum ab homine fugatur. Cum enim homo fortitudinem, et stabilitatem, ac moderationem arripuit, ab eo fugit, et clamat, et ululat, et dicit: Ubi pascar? et ubi cibos habebo? Unde quisque homo paueat et timeat, quoniam hec pars malorum spirituum et cum malo et cum bono morari non formidat. Nam cum homo in sanctitate odium habuerit, magnam ueritatem ingreditur, ac Deo et hominibus uelut illusio erit. Sed pars illorum spirituum quomodo fugari et ligari poterit?

 Cum homo in prima etate quasi in prima hora, cum puer est, sanctitatem inceperit, de seipso non loquatur, sed magistros et doctores audiat, et sic diabolum reclamantem et ululantem ligat; sed in secunda etate, quasi in tertia hora, cum homo iuuenis est, sanctitatem in taciturnitate diu contineat et taceat, et in omni sollicitudine et perfectione quod bonum est requirat, ne in superbiam cadat, et sic diabolum occidit. In tertia autem etate uelut in sexta hora homo diu non taceat; sed a magistro in humilitate quod requirendum est requirat, quoniam etas illa in lasciuiam non spargitur, et sic hoc genus mortuorum mortuum apparet. In quarta uero etate, quasi in hora nona, eum  homo a Deo inspiratur, consilium a magistris et a sapientibus requirat, quoniam tunc imbecillis in calore uiriditatis carnis est, et Deo gratias agat. Sed prima etas patientiam fugit, sed ipsa in sanctitate cum patientia tota sancta est. Et secunda etas timorem Domini sibi non esse necessarium existimat; sed necesse est ut timorem Domini in sanctitate habeat. Sed tertia etas timorem Domini libenter habet, imo in sanctitate leta sit: quia dubietas ibi facile subintrat. Quarta uero etas suspiria ad Deum extendit, et illi gaudia in omnibus adhibenda sunt, ne deficiat. Primus enim angelus in prima etate, uelut in pueritia, per lasciuiam cecidit et periit. In secunda etate, quasi in iuuentute, multi fideles et infideles in celum se erigere uolebant, et a semetipsis  plurima in sermonibus proferebant; unde ceciderunt. Et in tertia etate, uelut in uirili fortitudine, prophete uenerunt, et cum magno timore Domini dixerunt: Non nos in his sumus, sed tu Deus; et sic perseuerauerunt, ac omnem terram gaudio repleuerunt. In quarta etate, quasi in plena stabilitate, plures et plures uirtutes per inspirationem Spiritus sancti per homines in studio bonorum operum surgent; et sic mundus deficiet. Tempus autem hoc nondum hoc tempus habet, ut iudicium uniuersitatis pariat; sed tamen omnia genera demoniorum magno studio errores in hominibus faciunt, quia timent ne superentur. Tu autem, o homo, qui in iuuenili etate es, in stabilitate sta, et uerba philosophorum et sapientium ac  in Spiritu sancto loquentium audi, ut in eternum uiuas: Sed et hec dic: Illa uis que me hominem creauit, liberet me de eriis spiritibus; et igneus amor qui me indeficientem uitam constituit, non sinat opera mea cum illis misceri.



EPISTOLA CXXIX.





N. DECANI S. MARTINI MOGUNTINI AD HILDEGARDEM. Optat eam uidere, seque eius commendat orationibus.

HILDEGARDI reuerendissime domine ac dilectissime matri, N. de S. Martino Moguntine Ecclesie decanus indignus, modicum id quod est.

Necessarium mihi non est scribere quanta ueneratione meus mea sanctitati uestre substrata sit,  quam sincera caritate uos diligam, quam paratus subseruire uobis, si dignata fueritis uti nostro qualicunque seruitio. Quanto desiderio scriptis uestris sepius consolari cupiam, quia splendor diuine sapientie, qui uos intus illuminat, hec uobis reuelat. Ipse quidem proposueram modo uidere uos et uestris sermonibus consolari; sed infirmitate corporis prepeditus sum, et uenire ad presens non possum. Cum autem data fuerit opportunitas, Deo uolente, uidebo uos; et quod scriptis a uobis querere non possum, uiua uoce requiram. Interim rogo, dilectissima mater, ut oretis pro me Creatorem ac Redemptorem nostrum, ut sic ad omnem uoluntatem suam uitam nostram componat, quatenus sibi ipsi in nobis complaceat. Etiam rogo, si quid de nostro  seruitio indigueritis, precipiatis quidquid uobis uidetur. Sed et scriptis uestris per presentem nuntium iterum consolari cupio. Deus uos conseruare et Spiritu suo sancto semper illustrare dignetur, omni mihi uenerationis officio colenda beatissima mater.



RESPONSUM HILDEGARDIS. Hortatur ad penitentiam.

De nimio cibo et de immoderato potu uini immoderata uitia crescunt, et caro etiam hominis sepe languescit, ita quod uix uiuere potest. Postea tedio peccatorum, quo caro illius fatigata est, quasi graui somno grauatur. Sed diabolus eum iterum ad peccatum excitat, ac tempora penitendi ei proponit; et ita de torpore illo idem homo ad peccatum  euigilat, et hoc modo diabolus eum studiose peccare hortatur. Multi etiam homines per deceptionem diaboli penitentiam peccatorum suorum differunt, et sic in perditione inueniuntur. Quando autem homo pro peccatis suis suspirat, cum laude angelorum concinit, et cum bona operatur, sicut sol fulminat; sed cum ipse ornamenta hec incipit, diabolus cum magna tempestate desperationis super eum cadit, qui eum etiam malis consiliis ad peccandum prius excitauerat. Homo autem ille publicanos et peccatores attendat, et quantum peccauerint, et qualiter per penitentiam surrexerint, et quomodo postea columna celi facti sunt, uideat, et ita loricam fidei et galeam spei se induat, ac inimicos suos ita superet. Tu autem, serue Dei,  uide quod in infantia tua deliciose, et in iuuentute tua cum peccatis gustus carnis uixisti: unde nunc fatigatio peccatorum tibi sit, et bona opera operare incipe priusquam umbra huius uite a te inclinetur, ut cum gaudio respondeas uoci tibi sic dicenti: Tu hortus in quo oculos meos pascerem, esse debuisti; sed non es, quia inutiles herbe, et spine, et tribuli ibi creuerunt, que omnia utiles herbas suffocauerunt. Has cum acuta falce per penitentiam abscide, et filium illum qui in Euangelio legitur imitare, qui in se reuersus ad patrem suum cucurrit, qui eum in gaudio suscepit, et qui per humanitatem suam eum osculabatur. Semen etiam fructuose uirtutis in hortum tuum semina, et mulieri perditam dragmam  querenti assimilare, ut super te gaudium in celo fiat, quatenus etiam gemma in celesti uita fias, ita ut in eternum uiuas.



EPISTOLA CXXX.





N. AD HILDEGARDEM. Fidei ipsius animam suam, corpusque suum, totamque congregationem suam illi commendat.

uenerabili et dilectissime magistre, H., uasculo diuine electionis aptissimo, N. gratia Dei in quod est, quidquid ualet seruitus unica cum oratione assidua.

Spiritu et mente uos ualere exopto, et pro statu omnium rerum uestrarum deuotis precibus die noctuque pedibus Dei procumbo. Charissima, si ordinatio Dei in hac uita nos separauit, insolubile  tamen uinculum benedictionis insolubiliter nos conglutinauit. Ipsius namque dilectionis uicissitudinem a uobis exposco, ut mei memoriam habeatis in orationibus uestris et sancto conuentui uestro commendetis. Quid plura? In fidem uestram animam meam et corpus meum, cunctamque congregationem nostram commendo. ualeat in eternum beatitudo uestra.



RESPONSUM HILDEGARDIS. Ut intelligat que sint utilia et que nociua.

Mens tua est quasi uallis, quando mons in te surgit, et iterum ciuitatem te putas edificare, cum aliquam causam cum contumacia damnas. Nam qui edax uulnus quod in putredine fedatur, in uerberibus uulnerat, uenenum mistum sanguine educit.  Et hoc non prodest. Sic est mens illius hominis qui in nulla re parcere uult. Bonus autem medicus uulnera ungit. Sed negligentia hominis est uelut uentus turbinis, et furor eius ut magna tempestas. Nunc ergo intellige que sint utilia et que nociua, quoniam quedam terrene creature habent similitudinem operum hominum. Nam uolatilia sunt ad hominis beneuolentiam, pecora ad eius intelligentiam, bestie ad eius sapientiam. uermes autem quos sudor terre eiicit, respiciunt ad multas cogitationes hominum; incongrui uero uermes ad malignitatem eorum, uenenosi autem ad iracundiam, fere autem ad negligentiam operum illorum. Aspice ergo ad Aquilonem, et uide quomodo tempestas ut fumus in nubes ascendit. Sic sunt opera hominis  aliquando inutilia. Sed homo qui undique circumspiciendo bene uigilat, tonitrua abstrahit in beneuolentia et in miti scientia sua. Et iste non sit bellator in iactu lapidis, nec negligens in uento turbinis. Sol lucet, unde homo unamquamque rem cum misericordia ungat, quia fabricator qui fundamenta sua non recte ponit, instrumenta sua deiicit. Preuideat ergo homo quis sit casus. Qui suspirium habet, ille tolerandus est. Qui uero Deum contemnit, corripiendus est, si prodest; si non prodest, ad hoc opportunum tempus queratur, ne ille moriatur. Homo autem per semetipsum operetur, et animam suam illuminet. Mens uero que homicidium non edificat, homicida non est; sed si causa  illa euenerit cum opere, semper lugeat, et ad Deum anhelet, quoniam hoc destructum est quod Deus edificauit.



EPISTOLA CXXXI.





H. MONACHI MULENBRUNNUNSIS AD HILDEGARDEM. Ut aliquid de celesti admonitione sibi transmittat.

HILDEGARDI oliue speciose et margarite pretiose, H. solo nomine monachus in Mulenbrunnun, cum ardente lampade celesti Sponso obuiam ire.

O quam pulchra est casta generatio cum claritate; immortalis enim est memoria illius, quia et apud Deum nota est et apud homines . Ex hac tam pulchra atque beata generatione te, summi Regis filiam, clarescentibus uirtutum indiciis patet exortam, quippe que in facie preclari operis formam  prefers hominis interioris. Tali uirtutis decore imaginatur similitudo genitricis tue: cum exemplo illius lanam et linum quesisti, et stragulatam uestem operimentum anime tue texuisti. Stragulata quippe uestis induitur, cum uirtute caritatis multiplicibus intexta figuris fidelis queque anima inuestitur. Resplendet in hac ueste regia humilitas et obedientia, pietas et continentia, carnis castimonia et mentis sanctimonia, denique mille millia memoratis similia. Hac uirtutum uarietate circumamicta a dextris summi Regis assistis, uelut illa prophetica regina, ubi inestimabilem sapientie thesaurum inuenisti. Unde lucis eterne candorem quasi de abysso mortalibus ostendisti. Audi igitur filia, et uide, et inclina aurem tuam, ut quia caritas in proximi  dilectione consistit, per tue orationis auxilium ueniale sentiam quidquid in me minus inuenio perfectum. Indubitanter enim cognosco te ab eo specialius audiri, in cuius contemplatione sepius te contingit immorari. Rogo etiam, salua gratia tua, soror et domina, ut aliquid de celesti admonitione mihi transmittas, ut per hoc tue sanctitatis memoriam cordis mei oculis anteponas. Quid plura? Corpore absens, spiritu presens te saluto, obnixe orans ut mei peccatoris memineris que gressum mentis cum Apostolo semper in anteriora extendis. uale.



RESPONSUM HILDEGARDIS. Sub parabola docet in hoc seculo laborandum esse.

Umbra mysteriorum Dei dicit: uentus flat et er in uicissitudinem uadit, atque nubes complicantur, ita  quod aliquando turbide, nigre, candide et pure sunt. Sic tu facis, o miles Dei: nam in seculari tristitia aliquando es, ut inflante uento, et in uoluptate multarum insidiarum diaboli, quasi in uicissitudine eris atque in inquietis moribus tuis, uelut in nubibus se complicantibus, ita quod mores tui interdum sunt squalidi in turbidine, exterriti in nigredine, suaues in candore, atque utiles in puritate. Unde audi. Quidam dominus de monte magno stabat, et seruos suos uocauit dicens: »Debitum uestrum reddite.« Alter autem eorumdem seruorum coram eo stabat, alter uero sedebat. Et qui stabat respondit: »Domine de longinqua regione exsilii ueni, ubi diuersam uicissitudinem morum in multis criminibus et peccatis didici. O ue quod precepta tua sic preteriui! Unde per  timorem amoris tui iuro quod in omni corde meo penitere uolo. Sed tamen solem tuum, lunam et stellas in magnis honoribus semper amaui.« Et Dominus eius ipsi respondit: »Serue bone, responsum tuum, me circumeunte rota, sic accipio dicens: Ego qui sine initio et sine fine uiuo, te in magnis honoribus supra omnia que amasti ponere uolo, nec mea possibilitas te condemnabit, quia per penitentiam uocasti me.« Seruus autem qui sedebat, sic dedignando respondit: »Sol tuus me combussit, luna tua me tetigit, stelle tue me compresserunt, capilli etiam capitis mei de rore tuo infecti sunt; et pluuie tue super me inundauerunt; et ideo ab his omnibus impeditus te inspicere non potui:  unde etiam nescio quid dicere possim.« Et dominus eius ipsi respondit: »Nequissime serue, quando solem, lunam et stellas constitui, num adiutorii tui indigui? Et quare non erubescis quod me tam temere in responsis tuis tangis? Nam pro hoc meruisti ut manibus et pedibus tuis ligeris, et in tenebras mittaris usque dum omnia reddas.«

At tu, miles Christi, parabolam ad te attende. Dominus iste Deus est, qui in altitudine illa uigilat, quod Deus ab omnibus inuocandus est. Hic homines in admonitione sua sic alloquitur: De operibus uestris iudicari debetis. Sed quidam in diuino honore laborant. Quidam autem in molestia tedii torpescunt. Et qui Deum honorant dicunt: De suggestione diaboli in casu Ade in peregrinatione cecidimus,  et in operibus nostris multa uitia contraximus, quam transgressionem flebiliter plangemus. Propter gloriam autem nominis tui promittimus quod a peccatis nostris nos abstinere desideramus. Attamen honorem tuum, iustitiam et Scripturas per te datas uenerati sumus in dilectione. Et Dominus qui incomprehensibilis est, illos laudat, ac supra multa bona constituit, nec eos damnat, quia ipsum penitendo inuocabant. Qui autem in tedio diuinorum torpescunt, dicunt: Honor tuus nos afflixit, iustitia tua nos uulnerauit, multitudo Scripturarum tuarum nos suffocauit, uoluptatem mentis nostre uiriditas spiritus tui euertit, atque effusio zelus tui nos fatigauit, ita quod in letitia te inspicere non possumus, nec nos excusare ualemus. Et Dominus illos dicit  nequissimos seruos esse, et quod in iustitiis suis adiutorii eorum non indiguerit, dicens, et cur non erubescant quod ipsum in temeritate uerborum suorum inuadunt, unde et ligandi sint et in penas mittendi, dum omnia uitia sua in semetipsis estimant. Tu autem, o miles Christi, hec etiam ad te ipsum intellige. Nam seruus qui stabat, te significat. Cum enim in seculo fuisti, pauca bona fecisti: sed admonitio Spiritus sancti te concussit, et ad bonum te conuertit. Caue autem ne sedentem seruum imiteris, scilicet ne dicas quod in regula sicut in sole ardeas, et ne magisterium quasi in luna contemnas, ac ne de communione fratrum tuorum sicut in stellis fatigeris, atque ne admonitionem Spiritus sancti in irrisionem mentis tue quasi in rore inducas  et ne correptionem sicut in pluuia dedigneris; sed Deum in bona uoluntate et opinione semper amplectere et amplectendo retine et uiues.



EPISTOLA CXXXII.





N. MONACHI DE EBRA CISTERCIENSIS ORDINIS AD HILDEGARDEM. Ipsius se commendat orationibus, uerbaque consolatoria ab ea exposcit.

Domine ac matri sue HILDEGARDI, beatissime Christi oliue, N. peccator de Ebra, Cisterciensis ordinis inutilis monachus, Domino uiuere in Dominoque mori.

Noscat dilectio uestra quod ideo pauculas litteras uobis misi quia sanctitati uestre satis digna excogitare  nequiui, et etiam tremula mente tali tanteque persone quidquam scribere uix presumpsi; sed neque me dignum ad hoc existimaui. Proinde si, salua gratia uestra, audeo, genu flexo tremens orationibus uestris in uisceribus Iesu Christi me quamuis sordidum committo, quantumque cooperante gratia pro modulo desidie mee potuero, uestri uestreque familie in Christo libentissime memor ero: et si corpore absens sum, corde et dilectione, Deo teste, uobiscum sum. Nunc ergo in memoria uestra me reseruate, ac Christo et S. Marie, prout uobis confido, assidue me commendate, atque uerbis consolationum uestrarum secundum diuinam ostensionem me consolari studete. Gratia Spiritus sancti uobiscum sit.



RESPONSUM HILDEGARDIS. Promittit illi futuras consolationes, utpote qui Deo placeat.


uideo quod Deus faciem suam a te non abscondit, sed cum flagellis suis te constringit, sicut ipsi placet. Item in animam tuam et in gaudium corporis tui magnum lumen consolationis Dei uenturum uideo, cum ipse uoluerit. Deus autem in tabernaculo tuo uiuit, nec gratia eius in eo obnubilata est; unde et ante Deum in anima tua laudabilis eris, quamuis de hoc dubites, quoniam uictoriosus uir Domino suo amabilis est. Sed et mysticum lumen dicit: Terra que pinguedinem germinandi habet, multos fructus profert. Sed lolium ac cetere inutiles herbe se multoties his ingerunt. Sed aliquando quedam  temperantia cuiusdam uenti super hanc terram ascendit, cuius uis talis est, quod inutiles herbas debilitari inducit, et tamen utiles fructus non ledit. Nunc audi: Quidam homines qui in pinguedine nature sue ad queque idonei sunt, huic plenitudini scientie quedam inutilia opera per uoluptatem carnis intermiscent; sed admonitio gratie Dei aliquando hos monet, aut per contritionem mentis aut per tristitiam imbecillitatis, corporalis infirmitatis et per similia, ut mala deuitent, et bona opera faciant. Hec ad te intellige. Deus ergo rorem de celo tibi infundat, et in eternum uiues.



EPISTOLA CXXXIII.





u. WESSIONIENSIS AD HILDEGARDEM. Peccatis oppressus querit an debeat adhuc a Deo sperare ueniam.


HILDEGARDI sancte ac Dei amice, sponse Christi u. Wessionensis calamus confractus, forma mali, esca diaboli.

Scriptum est: Non habentes tegumenta, amplexantur lapides . Sed hoc, proh dolor! tempore ablati sunt de uia lapides, qui uie iniquitatis obsistant. Cesserunt montes, qui super peccantes cadant; colles, qui profugos Christi operiant. Denudata sunt apud Deum turpia hominum facta in suo cursu medium iter habentia, nulloque mediante certatim in lapidem offensionis et petram scandali impingunt. Ex quibus et in quibus, mi domina, ego desperatus quotidie huic impingens petre contritus  et confractus, adhuc de Dei misericordia sperare presumo. Per ipsam itaque Dei misericordiam uos adiuro ne me uobis innitentem abiiciatis, nec spernatis per eum qui propter nos sperni dignatus est. Obtestor uos per pretium sanguinis Iesu Christi, dilecti Sponsi uestri, de cruce fluentis, per quem uos subarrhauit et sponsam assumpsit, uerbis presentium de me narrantis pias aures inclinetis; et apud ipsum Sponsum uestrum sollicitantes, quid sit quod me toties ad se clamantem de profundis nequitiarum et de luto fecis eripere dedignatur, si sperare ulterius ueniam, si spiritum contribulatum et contritum mihi largiri uelit, domina, intenta prece exquire, litteris mandans que uidentur demandanda. uale iterum atque iterum. Hec eadem iterans per Christum  ne dimittatis adiuro.



RESPONSUM HILDEGARDIS. Ut mentem ad bona restauret, et iustitiam esuriat.

In uera uisione mysteriorum Dei scribo uidendo et audiendo et sciendo in uno modo. Tu autem, o homo, similis es nubi, que progreditur et regreditur, et que in hac utraque parte aliquantulum lucida est, et per quam tamen sol sepius obnubilatur, ita quod diutius exspectatur quando luceat. Et scriptum est, quia ecce qui elongant se a te peribunt . Hoc est, qui diem scientie bone habent, sed in alienam suscitationem inutilitatis respiciunt, ac in uarietates tenebrarum que auxilium in rationalitate non querunt, sed uane sunt, arescunt, nec uiriditatem in Deo habent. Adam enim cum plenus  innocentie sanctitatis fulgeret, in preuaricatione deprehensus est, ita quod in preuaricatione preceptorum Dei periit, cum diadema innocentie, scilicet pulcherrime filie regis, ab eo abscissum est. Nunc mentem tuam ad bona restaura, et aspice in fontem aque salientis, et non require diuersas causas in aliena domo, quia unaqueque causa que utilis non est, arescet, quoniam a Deo plantata non est. Mens tua pura sit in Deo, et in esurie iustitie Dei, et in recto itinere et Deus suscipiet te. Unde labores quos propter Deum incepisti et quos facis, tibi sufficiant. Sed mentem tuam et cogitationes tuas, quantum potes, ad Deum dirige. Orationes quoque meas ad Deum semper pro te fundam.



EPISTOLA CXXXIu.





H. TRAIECTENSIS CANONICI AD HILDEGARDEM. Ut arcana diuine reuelationis de suo statu sibi reuelet.

Pauperis Christi paupertatem in fragili sexu imitanti H., diuitis Christi diuitias exoptans H. Traiectensis canonicus, salutem in Domino qui mandat salutem Iacob.

Spiritus Dei miro et inestimabili quodam modo in te loquentis et per te scribentis experimentum in me ipso habere desidero. Absit a me ut ulla dubietas in me sit de te, quia Spiritus Dei loquitur in te; sed magis cum admirantibus admiratio, et cum deuotis deuotio, me ad familiaris experimenti desiderium monet et prouocat. In humilitate itaque  supplico humilitati tue, quatenus arcana diuine reuelationis de statu meo, precipue secundum interiorem hominem, mihi in ministerio tue manifestationis ad doctrinam et cautelam spiritus mei exhibeas. Quod debes quidem ex promisso, quia cum in transitu meo uersus Romam irem, hec a tua caritate impetrauerim. Spiritus Domini perseueret tecum. Amen.



RESPONSUM HILDEGARDIS. Ut uelociter surgat et a diabolo fugiat.

Deus in arbore offensus est propter malitiosa uerba serpentis. Tunc etiam in pulchra formatione qua Deus hominem creauerat, bona scientia in homine erubuit, propter malam concupiscentiam quam  ille concupierat. Et ideo quasi in aliena uia Deus illi clamauit: Adam, ubi es?  ac uestitum dedit ei, sic in se ipso dicens: Per tunicam humanitatis mee te requirere uolo; et postea in sancta humanitate sua hominem denuo recreauit, ita ut cum ceciderit, per penitentiam in humanitate Dei resurgat. Unde tu, homo, uelocius surge, ac in tunicam Dei uelocius te inuolue, et a diabolo fuge, et ego in effusione orationis mee, quando anima mea ad Deum aspicit, libenter pro te orabo, et uiues.



EPISTOLA CXXXu.





M. MONACHI ET PRESBYTERI AD HILDEGARDEM. Ipsius sororumque preces petit, suas uicissim eis promittens.

 HILDEGARDI amantissime et in Christo honorabili singulariter matri et domine, M. monachus et sacerdos indignus, modicum id quod est.

Si gloriari oportet, imo quia gloriari licet in Domino, conuenit et me gratulari non in memetipso, sed in Domino, qui mee indignitati talem apud uestram sanctitatem familiaritatis gratiam concessit, qualem mea humilitas nec mereri potuit, nec sperare presumpsit. Unde primum diuine miserationi, deinde uestre dignationi grates ex intimo corde referens, eo quod tam presentem me benigne habueritis, quam et absentem uestra salutatione dignum duxeritis. Denuntio beneuolentie uestre, quatenus omnes consorores uestras et dominas meas uice  mea salutare dignemini, atque easdem commoneatis ut fraternitatis et orationum solatium quod mihi promiserunt, nequaquam memorie ipsarum depereat, quoniam et ego quantum Dominus dignatur modis omnibus feci, et facio quod eis, teste Deo, spopondi. Confido etiam in Domino quod, uita comite, non cessabo pro uobis omnibus deprecans, ut gratia Dei que uos tam longe preuenit, iugiter uos prosequatur, et conterat Satan sub pedibus uestris ut et mea paruitas salutem quam non mereor uobis exorantibus obtinere ualeat. De ceteris que uobiscum secretius contuli, cum opportunum fuerit, scriptis me certificare curabitis. ualete in Domino semper.



RESPONSUM HILDEGARDIS Sub quadam parabola hortatur ad caritatem, fugam seculi, et amorem uere sapientie.


Chare fili, parabolam hanc aud, quam in uera uisione uidi.

Quedam nobilis et pulchra domina cubiculum ex auro ornatum habuit, que frequenter duas puellas elegantes uultus habentes secum habitare elegit. Multe autem turbe dominam hanc uidentes, faciem eius laudauerunt, ac cum illa habitare uoluerunt. Quibus ipsa dixit: Munera que uobis placent, uobis dabo, quia nec mihi, nec uobis prodesset ut simul essemus. Nobilitatem enim et pulchritudinem meam uulpibus et canibus et in irrisiones dare nolo. Sed  quedam rugosa mulier rubra et nigra facie huic nobili domine assimilare uoluit, ac nobilitatem et pulchritudinem ipsius indigne tulit. Hec eadem rugosa mulier super montibus ambulat, et in regionibus ac in omnibus locis currit, laudem et honorem querens, et nemo illi dat; sed omnes dicunt: Ista inquieta et indisciplinata a diabolo est, et ab omnibus abigenda est. Quedam etiam mulier mercatrix de omni arte ad se collegit que oculis pulchra ad uidendum sunt, et studebat ut ea ignota et mirabilia hominibus in uisu et in auditu faceret. Postea uero crystallum pulchram et nimis puram ad ignem solis posuit, que de sole sic accendebatur, quod lumen omnibus dedit. Unde etiam ipsa omnes artes  suas in moderatione habuit. Nunc, fili mi, primam mulierem et puellas eius attende; sed mulierem rugosam omni studio fuge, mulierem autem mercatricem ad te collige. Prima enim mulier caritas est cum puellis, uidelicet beneuolentia et largitate. Sed mulier rugosa, rubeam et nigram faciem habens, amor secularis est, quo turpi studio lasciui homines ad inuicem se complicant. Mulier uero mercatrix philosophia existit, que omnem artem instituit, et que crystallum, id est fidem inuenit, cum qua ad Deum peruenitur. Ego autem in Deum confido quod cum iis partem habeas, quoniam in ignea crystallo munera passionis et resurrectionis Domini Deo obtulisti.



EPISTOLA CXXXuI.





N. SACERDOTIS ET MAGISTRI PAUPERUM IN LUTHERUM AD HILDEGARDEM. Exoptat ab ea salutaria audire documenta, paratus iis obtemperare.

Domine H. diuini luminis splendore radianti, N. sacerdos indignus et magister pauperum in Lutherum, scilicet in domo hospitali, cum apparuerit gloria Domini cum electis sociari.

Gratiam et beneuolentiam quam multi in uobis experti sunt sepius recolentes, gratias omnipotenti Deo referimus quod in tam fragili sexu, muliere ab infantia uiribus corporis destituta, uirilem animum et uirtutibus non paucis adornatum conferre dignatus  est. Adaugeat Dominus gratiam suam in uobis et in omnibus qui uobiscum sunt, et faciat ut in spiritu beneuolentie memores sitis apud Dominum, et nostri, et multorum, qui spem suam in uobis posuerunt. Salutaria itaque sanctitatis uestre documenta exoptamus a uobis audire, et statum uite nostre diligenter a uobis intelligere, et quidquid uobis Deus super hoc reuelauerit, nobis dignamini rescribere; hoc scientes quod consiliis et monitis uestris pro posse nostro obtemperare decreuimus. Nam nobis iniunctum est ut pauperibus seruiamus, quod sine grauedine tumultuantis animi implere non possumus. Quapropter, a uobis scire desideramus utrum nobis utilius sit ad claustrum nos recludere, an in tumultu isto perseuerare. Deus uobis aperiat quod sibi in hoc  melius placeat.



RESPONSUM HILDEGARDIS. Ut Christi imitetur exemplum, qui ut uerus Samaritanus hominem qui in latrones inciderat, curauit per se et stabularios, id est apostolos.

In uera uisione uigilantibus oculis in spiritu meo hec uerba audiui: O fili, qui forma Dei es, hanc propositionem audi, quoniam Filius Dei ad illos dixit qui apud se hoc dixerunt quod sibimetipsis elegerant: Homo quidam descendebat ad Ierusalem in Iericho . Hoc idem Filius Dei de primo homine dixit. Qui cum per rumorem serpentis, quem per mulierem audiuit, sensit quod peccare potuit, in optione sibi hoc elegit quod per rumorem audierat.  Mens enim quasi uir est, et optio quasi femina. Sed quando homo aliquam causam sibi elegerit, eamque per optionem sibi attraxerit, ipsam ualde amat, sicut et Adam optionem amauit quam per mulierem audiuit, quia mulier ei sic adiuncta fuit uelut menti electio. Quando Adam hoc fecerat, de uisione pacis descendit, et similis lune que deficit factus est. Sed quamuis peregrinus esset, tamen Creatorem suum sciuit, ac in illa cognitione lune que interdum crescit, similis fuit. Et incidit in latrones , quod proprietas uoluntatis ipsius fuit, que ipsum decepit, quemadmodum latro per sibilos dolositatis homines decipit, donec eos capit. Qui etiam despoliauerunt eum , scilicet eadem proprietas  ab omni gloria quam in paradiso habuit, uelut latrones homines despoliantes substantiam eorum distribuunt; ideo unusquisque homo qui felix erit, fugiat quod propria uoluntas sua sibi elegerit, que ipsi tam nociua est, quemadmodum Ade, quod mulierem suam audiuit, maximaque uulnera ei facit: ita ut si sanari uult, ipsum cum magno suspirio medicum querere oportet quia etiam transgressio Adam in peregrinationem huius exsilii misit, ita quod in scientia boni et mali uix uiuebat. Quem nec sacrificium Abel, quod Ne per edificationem altaris perfecit, nec ministerium obedientie Abrahe, quod Moyses per legem complebat, leuare potuerunt; sed Samaritanus eum leuauit. Samaritanus iste Filius Dei est, qui totus in sacrario Spiritus sancti, id est  integritate uirginis incarnatus est, sine omni cecitate Ade, quam humana natura in peccatis habet, et iste Adam cum membris suis de puteo inferni leuauit. In uulnera quoque illius oleum et uinum infudit: oleum uidelicet quando in Incarnatione sua motus super illum misericordia illi se ostendebat; uinum autem, quando penitentiam peccatorum illi iniunxit, ut scriptum est: Penitentiam agite, appropinquauit enim regnum celorum .

Et imponens illum in iumentum suum, duxit in stabulum . Corpus ipsius quasi iumentum est, quia hominem in humeris suis in lignum crucis portauit: quod etiam ostendit, quia quando hominem fecit, iumenta cum illo creauit, sicut etiam Incarnationem suam uidit, cum hominem formauit, et  cum eamdem Incarnationem sibi adiunxit sicut uoluit, homo cum omni creatura ipsum Deum et hominem aspiciendo cognouit; totumque mundum homini pro tabernaculo uelut stabulum dedit, et in illud stabulum ipsum duxit, quando eum per passionem suam liberauit, atque in misericordia et penitentia curauit. Et altera die protulit duos denarios et dedit stabulario . In altera luce post resurrectionem suam uicariis suis, scilicet apostolis, et ceteris qui exempla eorum secuti erant, hominem reliquit, illis iniungens ut et ipsi facerent quemadmodum ipse fecerat, et quod ipse etiam operatus erat, quia sicut cum Deus hominem fecit, iumenta cum illo creauit, ita homines in ueteri lege primum in  creaturis, uidelicet in uolucribus atque pecoribus Deo sacrificauerunt; sed postea per uictimam Incarnationis Christi in Spiritu sancto inuisibiliter ipsi immolauerunt, quoniam Incarnationem eius per nos cognoscimus, diuinitatem uero intueri non possumus, sed eam per fidem amplectimur, uelut etiam hunc mundum scimus, eternam autem uitam in fide aspicimus. Corpora enim nostra uidemus, sed animas nullo modo intuemur, nisi quod solummodo scimus quod sine anima non uiuimus. Sic etiam omnia opera sunt, quedam scilicet obscura, quedam manifesta, et ita quoque Creatorem omnium in humanitate et diuinitate ipsius habebimus. Tali modo in duobus testamentis Deus uicariis suis hominem reliquit, ut ita cum eo agerent quemadmodum  ipsis ostenderat, uidelicet uulnera eius in misericordia ungendo, atque in penitentia mundando, et hoc ad nouissimum diem. Tunc quoque cum redierit, mansionem eterne hereditatis omnibus dabit, qui in bona uoluntate hoc fecerunt quod eis demonstrauerat.

Nunc o tu, uillice Dei, sic fac, et caue ne mens tua tenebrosa sit, sine sole et luna et stellis: ita scilicet ne secundum proprietatem uoluntatis tue, hoc et illud, ut tibi placuerit eligas, hoc et illud bonum esse dicens, quia mens tua nunc tenebrosa nubes est; sed in illum uerum Samaritanum aspice, et sicut ipse fecit, ita et tu fac in ministerio ad quod a magistro tuo constitutus es, quoniam Deo placet ut misericordia egentibus impendatur, et ut peccantes  ad penitentiam ducantur. Hoc et tu fac quantum poteris, ipsum adiuuans, qui eamdem eleemosynam pro peccatis suis dat, ut in eternum uiuas.



EPISTOLA CXXXuII





MONACHORUM SIGEBERGENSIUM AD HILDEGARDEM. Causantur quod ipsis non rescribat, petuntque ut de statu monasterii Sigebergensis aliquid aperiat, ac uerba commonitoria transmittat.

HILDEGARDI domine et matri dilectissime, fratres unanimes de S. Michele in Sigeberch, quidquid domine sue famuli, uel matri debent filii.

Quam speciali caritatis affectu uos in matrem spiritualem elegerimus, et in consortium orationum nostrarum susceperimus, omnium secretorum cognitor  nouit, et ex frequentibus nuntiis quos uobis transmittimus, uestra quoque dilectio animaduertere potuit. Sed uos econtra affectum matris in nobis nunquam ostendistis, litteras commonitorias, quas etiam nolentibus, utpote mater filiis, dirigere debueratis, nequidem desiderantibus unquam obtulistis. uerumtamen, ut cepimus, ad cordis uestri ianuam pulsare non desinamus, ut si non surgitis eo quod mater nostra sitis, propter importunitatem tamen nostram surgatis, et que necessaria nobis sunt tribuatis. Petimus enim ut aliqua de statu loci nostri in uera uisione edocta nobis aperiatis, et ut uerba commonitoria et correptionem habentia nobis transmittatis. Hec sunt, mater dilectissima, quorum indaginem a uobis precipue desideramus, humiliter deposcentes  ut et hec et cetera que nobis magis necessaria nostis, transcribatis; et sicut nos uos, sic quoque uos nos in consortium uestre orationis suscipiatis. ualete.



RESPONSUM HILDEGARDIS. Quosdam ipsorum ut stellas lucere, quosdam uero in obscuritate fatigationis lassescere, et de casu primi angeli per superbiam.

In uisione Spiritus, qua frequenter uideo, hec uidi et intellexi. Congregationem enim istam uideo, ut nubem que apparet, ut lux illa quando dies abscedit et nox appropinquat. Inter uos etiam uideo quosdam in bona intentione ut stellas lucere, quosdam  autem in obscuritate fatigationis lassescere. Unde surgite, et apprehendite disciplinam, ne quando irascatur Dominus et pereatis de uia iusta. uidi quoque quasi coronam duos circulos habentem, alterum scilicet inferius, et alterum superius, angelis undique plenos, et in medio corone huius Michel archangelus sicut turris stabat, ita quod ii duo circuli uelut duo parietes ipsi adherebant. In pectore autem eius forma Filii hominis fulgebat, circa quam scriptum fuit: uirgam uirtutis emittet Dominus ex Sion dominare in medio inimicorum tuorum . Ipse quoque dextrum brachium extendens, scutum dextra manu tenebat, et iuxta eum quasi nubes uelut aureus fumus de thuribulo ascendens apparuit, in qua merita orationum et sancta opera populi  istius resplenduerunt. Et audiui illum ad populum istum dicentem: Quandiu splendorem sanctitatis in uobis uideo, pro uobis pugnare uolo contra nigra iacula, que de impiis tyrannis ad habitacula loci uestri flagrantia aspexero. Tunc cognoui quod hec uirga uirtutis uirga Aaron fuit, que in ramis uirtutum floruit: quod Deus in prima die angelum posuerat, qui per superbiam seipsum a felicitate deposuit. Sed Deus uirgam hereditatis in monte Sion aspexit, que ut uirtus magnitudinis in homine floruit, ubi omnipotens Deus in uirginitate surrexit. Et hic flos de Sion exiuit, unde etiam multe aque effluunt suauissimum uentum dantes, que sunt uirentia opera sanctitatis in mentes hominum, ita quod Deum in omnibus cognoscunt. Quapropter in his  uultus Dei fulget, quando suggestionem diaboli a se abscidunt contra illum militantes, quasi in medio potestatis sue, cum duas alas habent, ita quod Deum plus quam seipsos amant, et quod sanctissima opera faciunt, et tunc stant quasi columna nubis in medio inimicorum suorum, cum eos ex utraque parte percutiunt, Deum scilicet amantes et sanctissima opera facientes: quod quasi sol micat in splendoribus sanctorum. Sed primus angelus magis uoluit Deum superare et in honoribus eius stare, quam illum amare aut bona opera facere: unde homo diuinitatem honorat, cum seipsum uincit, ubi in possibilitate sua mala facere posset. Quando uirginitas in uexillo Regis in eo permanet, et quando alii in gustu peccati  reuertuntur a mola iniquitatis mundum relinquentes, quod totum in splendoribus sanctorum est: quos uerbum Dei in uoluntate Patris sic protulit. Et ideo ad turbam istam in Spiritu sancto manifeste sic dicitur: Benedictio Domini super uos in splendoribus sanctorum, et omnes qui uobis benedicunt benedictionibus repleantur, et qui uobis maledicunt, benedictio ab illis fugiat.



EPISTOLA CXXXuIII.





MONACHORUM HIRSAUGENSIUM AD HILDEGARDEM. Causantur de abbate, qui non lesus ipsos opprobriis et calumniis onerare non cessabat, occasione discordie que ipsum inter et priorem intercesserat.

 Domine HILDEGARDI ad edificationem Ecclesie diuinitus electe, monachorum grex pauper et pusillus in Hirsaugia, sic diuina pietate adornari, ut nouerit humiles Christi in tribulatione consolari.

Benedicta gloria Domini, que de excelso solio suo mirabili et inusitato ordine prospexit, dum tantum lumen gratie sue mundo per uos illucescere uoluit. Inde omnes Ecclesie filii iocundantur; sed precipue nos qui spiritualis noua exsultationis luce perfundimur, dum in merore quem pro defectu nostri ordinis toleramus, diuina consolatione per uos letificari speramus. Que igitur sint que summa nobis sollicitudine pariant, que maxime mentem nostram remordeant, paucis animaduertite. Deo  teste, Domino abbati in nullo detrahimus, quem tamen paterne lenitatis per multa in nobis immemorem, et quibusdam familiaribus suis laxius indulgentem, libera quoque potestate in omnibus immoderatius utentem ingemiscimus. Si quidem maximis calumniis et infamiis opinionem nostram super hec lacerari perpendimus, et precipue pro lacrymabili discordia pridem inter nos orta, et nichilominus inter ipsum abbatem nostrum et priorem nuper commota, religionem nostram quammaximo contemptui a secularibus haberi deflemus. Quapropter incerti quid agamus, ut uestris orationibus diuina uoluntas nobis aliquatenus super his elucescat, humillime imploramus. Quod si litteris consolatoriis, quid potissimum, quidue Deo sit in  his beneplacitum per uos certificari meruerimus, id quod solum possumus uestreque caritati gratissimum scimus, precum nostrarum remuneratione huic beneficio rependere semper studebimus.



RESPONSUM HILDEGARDIS. Deum eorum non obliuisci, tantummodo uitia conculcent et penitentiam agant.

Serena lux dicit: O plangens ouile, et ornatum in signo ligature obedientie, esto stabile in cogitationibus tuis et desideria tua anhelent ad amorem Dei. Tu ergo considera ubi sit prosperitas uel aduersitas. Audi mensuram uallium. ualles interdum uirent et florent de rore celi et de calore solis,  ac interdum arescunt et deficiunt in uicissitudine tempestatum. Sed tamen ualles istas, que propter diuersitatem tempestatum aliquando pulchritudinem suam perdunt, non habeo omnino in tali obliuione, quasi amodo in pulchritudine sua non resurgant. Sic etiam non obliuiscar loci huius in quo tu stas, quia sapientia non carebit in eo materia sanctitatis, ut ipse primum in rectitudine processit. Tu autem esto lucidum ouile in uictoria, conculcans uitia, que in inquieto tempore concutiunt te; et non erubesce, quod te propter mala opera tua accuses, quoniam Deus omnia uulnera ungit et tergit in penitentia. Sed tamen uiuens oculus notauit preteritam causam in dolore illo quo tu commotum  es in contumacia superiorum prelatorum tuorum, quia dulcedo ungentis, matris scilicet misericordie, subtracta fuit a quibusdam ouibus tuis in culpa iacentibus, que non recte diiudicate sunt in pena quam habuerunt in penitentia sua. Incongrua enim pluuia facit terram aridam. Sic homo qui peccauerit, si non habuit illum qui eum ungat, protinus in desperationem fugit et arescit, quoniam nulla medicina exhibetur ei secundum quod ipse sustinere potest. Nunc, cari filii, audite uocem uiuentis lucis. Apprehendite misericordiam que non est uobis orta, sed que ex Deo uenit, et ideo non abstrahite eam ab illis quibus impendenda est. Retrahite ergo illos ad sanitatem animarum suarum.



EPISTOLA CXXXIX.





MONACHORUM EBERBACENSIUM AD HILDEGARDEM. Ut que in eis corrigenda sint non celet.

HILDEGARDI domine quam sibi elegit in famulam, et plurimorum secretorum suorum consciam, pauper grex fratrum in Eberbach in numero prudentium uirginum cum uera lucerna et ardenti lampade, cum fidelium animarum et supernorum ciuium Sponso feliciter introire ad nuptias.

Spiritus Domini quos elegit sibi et predestinauit nunquam deseruit, sed cogitatum ipsorum in paterna mansuetudine enutriuit, ita uos felicem animam et beatam elegit sibi in organum et uas electionis sue. Dilecta domina, obedire debemus  materne admonitioni uestre, quia ueritas Domini per uos loquitur. Admonitiones enim uestras libenter percipimus, precamurque humili petitione ne quod in nobis corrigendum est nos celetis, sed ut Domino qui uobis multa secreta reserat placuerit, nobis id insinuare studeatis. Angelus consilii et fortitudinis, qui semper circa uos est conseruet et custodiat uos sanam et incolumem. Amen.



RESPONSUM HILDEGARDIS. Ut caueant ne felicitatem que in Dei predestinatione in ipsis esse uidetur abiiciant.

Mystica Dei me dicere iubent hec in umbra uisionis: uos ascendistis in montem ualde excelsum,  et in ualle aspicere uoluistis. Interea ualde tempestas superuenit, he, he, languorem qui est in lumbis uestris, sicut dicit probatus seruus, scilicet Dauid: Tota die contristatus ingrediebar, quoniam lumbi mei impleti sunt illusionibus, et non est sanitas in carne mea , et ideo oculi uestri languent pre inopia. Cauete ergo ne felicitatem illam que in predestinatione Dei in uobis esse uidetur, retrorsum abiiciatis per nimietatem bellorum temeritatis, quia cum Deus faciem primi angeli uelut ualde elegantem et fulminantem lampadem fecisset, ille temeritatem iniit, unde gloria ipsius in ipso periit; quoniam nulla bona desiderauit, claritatem illius in alia uinea plantauit. Et quia Deus societatem cum malo non habet, prouidete ne specialis gratia  Dei a uobis moueatur in opere antiqui serpentis, quoniam ille gaudet in semetipso, et dicit: uoluntatem meam inuenio cum discordia in spirituali populo, et in erecto collo cum eis ambulo. Quapropter diabolo resistite, ne lumen claritatis deficiat uobis, sicut illi propter superbiam suam ablatum est. Qui enim interdum labuntur, et iterum surgunt, non carebunt hereditate gratie Dei, sed in turbine uindicte Dei incuruantur; et tamen deinde reedificat Deus in eis radicem prime inceptionis sacrificii uirtutis Dei. Et dico uobis qui plantatio Dei estis, super locum uestrum mystica Dei dicunt hec: Nunquam delebo te, cum mihi non resistis in impia temeritate, que non desiderat ablui, uelut etiam ostendit temeritas diabolice  artis, ut predictum est; in benedictione Abrahe, lux uiuens te benedicit.



EPISTOLA CXL.





N. PRIORIS DE ZWIFELDA AD HILDEGARDEM. Quomodo collapsam in suo monasterio disciplinam ualeant reparare.

Domine sue de S. Ruperto dilectissime HILDEGARDI, sancti Spiritus cohabitatione reuerendissime, N. prior de Zwifelda cum ceteris fratribus suis, quorum Deus nomina nouit, debite orationis exhibitionem.

Si bene ualetis et prosperis successibus ad uota polletis, hoc omnimodis exspectamus. Ceterum quia abyssus desperationis in reparanda cenobii  nostri religione uallauit nos, et pelagus irrationabilitatis eius cooperuit capita nostra, humiliter et suppliciter ante faciem uestram prostrati, consilii uestri solatium cum omni deuotione exposcimus. Speramus enim quod uestris orationibus apud Dominum obtinere possitis, quatenus per Spiritus sancti reuelationem aliqua nobis profutura denuntiare debeatis, quoniam quorumdam fratrum nostrorum importunitate multoties grauamur. Hec omnia rogamus uestram sanctitatem, ut styli non dedignata uicissitudine nobis rescribatis. ualete et pro nobis peccatoribus obnixius Dominum rogate.



RESPONSUM HILDEGARDIS. Arguit eorum negligentiam, hortaturque ut resipiscant.


Serena claritas dicit: Fortissima lux diuinitatis integre scit et nouit omnia. Quis tangit intellectum istum, aut quis comprehendit eum, nisi ille qui uidet in sapphirino oculo, quod Deus Pater super omnia tam immobilis est in iustitia sua, quod nullam iniquitatem dimittit indeiectam, quia ipsa illum tangit? Et Deus Pater in semetipso ita delectatus est, quod omnem creaturam per uerbum suum creauit: unde et creatura sua ei placuit, et creaturam illam amplexatus est, que ipsum tangit amando eum, O magna delectatio huius operis! Deus Pater immobilis est in rectitudine sua, sed iniquo parcit per Filium suum ad parendum admonitus.  Nam uerbum suum carnem factum inspicit, et recordatur quod per uerbum suum omnes creature facte sunt. Secundum hunc modum etiam sancti Dei illum in admonitione tangunt in sua clara uoce, simili candida nube uolante quasi uolatilis er aque. Audite ergo qui erumpitis in criminibus uestris. Mons Domini idcirco uocamini, quod Filium Dei imitari debetis per conuersationem uestram. Quare ergo materna uiscera caritatis et rectitudinis negligitis, similes existentes illis qui in Oreb corpus suum in lege castigabant, et iterum in alia uia errabant; sicut etiam illi speculatores faciunt qui in alta uoce in custodia sonant, sed tamen ciuitatem in insidiis perforant. Mens uestra est quasi nubes que tempestates portat, modo iracundiam  in negligentia, modo sordes pecorum in petulantia habens, ubi pacificam hostiam negligitis dicentes: Nolumus resistere nobis, quia corpus nostrum non possumus accingere in constrictione, quoniam nati sumus de Adam. Nam uos in palatio regis non uultis restringere iecur uestrum ut debetis. Cur ergo non erubescitis, quod quasi a stabulo asinorum erepti, et in magnum honorem ceremoniarum sanctificationis per supernum Dominum positi, uerum ad stabulum asinorum recurritis? O ue! in hoc similes facti estis Balaam, qui insaniebat in uulneribus feruentium cicatricum, furens in regione umbre mortis. Nolite ergo relinquere montem sanctificationis in uanitate uoluptatis. O ue turpitudini que proiecta est retrorsum in  alienum locum! Nam illi pereunt qui preuaricantur in sancta institutione. Apprehendite autem disciplinam, et ne erretis in uia iustitie, quasi legem non habeatis, et quasi sol non radiet super thuribulum benedictionis, ne quando irascatur Dominus, et pereatis de uia iusta, cum in preuaricatione iacetis. O metuenda et ueneranda sacrificia, que incredulitatem idolorum non habent, nec sarcinam percutientium uulnerum! O ue dolori miserie, quia Deus destruet in uobis murmurationem Niniuitarum, nisi citius curratis ad oliuam sanctificationis! Quare estis curui in mendaciis istis, quasi ceci non sitis? Sed ceci estis, cum non preuidetis causam illam in qua nati estis per casum Ade, et cum eam  habetis in brachio amplexionis ridentes et cachinnantes quasi eum non habeatis. Fugite ergo et nolite peccare, ut cito ueniat salus uestra. uidete et ambulate in recto itinere.



EPISTOLA CXLI.





MONIALIUM ZWIFILDENSIUM AD HILDEGARDEM. Ut ostendat quomodo a uia negligentie ad uiam correctionis debeant redire.

HILDEGARDI speciali gratia diuinitatis illustrate, humilis Zwifildensium sororum cetus, in acceptis celitus donis amplificari.

Omnipotentiam suam diuina clementia mirabiliter in uobis glorificauit, quam de fragili massa assumptam thesauris gratie sue nouo ordine adimplere  curauit. uestre itaque claritati congaudemus, nosque nostraque omnia uestris orationibus suppliciter commendamus. Rogamus etiam pietatem uestram ut, cum diuine uisioni insistitis, commonitoria uerba ad nos dirigatis, et quomodo a uia negligentie ad uiam correctionis redire debeamus, nobis ostendere non negligatis. ualeat in Christo uestra dilectio.



RESPONSUM HILDEGARDIS. Ut superbiam uitent, nec sint saltatrices, nec extra monasterium prodeant, et ad primam desponsationem redeant.

Qui omnia uidet et quem nichil latet dicit: Quidam uir nobilis copulauit sibimetipsi cum summa  diligentia sponsam ualde pulchram in facie, cum sapphirinis oculis, cuius statura equalis erat et non tortuosa in ulla diuersitate, sed speciosa in omnibus ornamentis. Ipsa quoque ualde amabilis fuit in omnibus suis, ita quod eam decebat omnis symphonia in citharis et in omni genere musicorum: talis etiam existens, quod noluit esse concubina nec saltatrix in habitu meretricio, et quod nolebat uagari per diuersas plateas, nec loqui ad irrisionem iuuenum. O uanitas et spurcitia diabolicorum iaculorum! et o ignominia lasciuie puellarum! contremisce sermonem istum. Cum feminea forma subtrahat se a iunctura mariti, propter Deum nolens uiro copulari, o quam magna nobilitas in illa tunc est, quia ipsam decet desponsatio  superni Regis, quoniam carnalem uirum recusauit, et sic debet amplecti Deum, et adherere Domino suo, quia terrenum uirum non habet. Nam ipsa debet sic permanere ut Eua fuit antequam eam Deus Ade representaret, cum illa tunc non ad Adam, sed ad Deum aspexit. Sic mulier faciat, que propter amorem Dei carnalem uirum recusat. Ad Deum aspiciat, et non ad alium uirum, quem prius habere nolebat. Sed ualde durum et amarum est propter dolositatem antiqui serpentis, quod uiriditas carnis in seipsa semper arida sit. Attamen cum mulier fortissime armata fuerit, ita quod in thalamum superni Regis se collocat, et quod ipsum Regem dulcissima caritate amplectitur, nolens colere officium carnalis ardoris in concupiscentia,  sed uolens uultum animi sui ponere in Deum, recusans uoluptatem carnis sue, tunc aspiciat ut aquila in solem, et ut columba per fenestras suas, cogitans et studens quomodo animum abstrahat de diuitiis et deliciis secularibus, et de consortio carnalis uiri. Et ideo femina que non uult ire in thalamum carnalis uiri propter dilectionem Dei, debet in spirituali uita mecum esse, qui sum sine initio et sine fine; nec sit in furtiuis amplexibus rusticum occulte amans. Sed si hec fecerit, non est mecum, quia uipereos mores habet. Quapropter mulier que ita feruet, quod non potest seculum derelinquere, non in periculum, nec in altum montem ascendat, ne postea in lacum mergatur, quia  mihi prius desponsata fuit, et deinde ad carnales amplexus iuit. Nam uirgo Maria in calore Spiritus sancti iucunda fuit, et uirginitas eius floruit. Sed nulla feminea forma hoc incipiat, quod Spiritus sanctus in illam non misit, ne postea uacua remaneat. Mulier que ad me uult respicere, non sit in diuersitate dispersi cordis super ambitionem huius seculi, nec sit tortuosa per flagrantia magniloquia superbie, sed sit stabilis in omnibus ornamentis uirtutum, et nobilitate caritatis et iustitie, que dominantur in omnibus speciosis superni Regis.

Nunc, o tu turba puellarum, audi quod superna uox ad te sonat. Noli esse concubina, nec in altam uanitatem superbie mentem tuam pone, ita quod  uelis honorem Regis discernere unicuique secundum statum suum, cum putas quod mihi non sit possibile, ut discernam solem et lunam et cetera ornamenta celi. Meretrix omnia quasi similia et equalia habet, uidelicet principem ut rusticum. Qui sic facit, inhonorat me, sapientiam similem faciens ignorantie, et pietatem uanitati, ac ceteras uirtutes similes cupro. Nunc, o uos puelle, nolite esse saltatrices, in similitudine pessimorum morum, secundum quod uobis placet, ne in alterutrum decipiamini in omnibus rebus si sic feceritis. Nam saltatrix unicuique secundum uoluntatem illius saltat. Sed et apertis ostiis ne ambuletis propter sordiditatem mentis uestre, nec nutum faciatis in lasciuis nutibus per petulantiam latitudinis uestri cordis,  quasi in plateis illud amantes quod contempsistis in amplexibus Regis, cum rusticum pro regio amore in amplexus uestros ponitis. Unde mulier que non uult habere consortium carnalis uiri, non sit ullo modo in aperto, quia hoc non decet eam; sed in occulto corpore et mente uelut columba in cauerna maneat, ne eam accipiter, scilicet uirilis animus arripiat. Nunc tu, o turba, citius surge ad primam et ad regalem desponsationem primi et principalis uiri tui. Ipse enim uocat te. Emenda ergo et corrige quod illum offendisti, et suscipiet te in eterna saluatione et uiues.



EPISTOLA CXLII.





A. PRIORIS ET CONuENTUS DE MONTE S. DESIBODI AD HILDEGARDEM. Conqueruntur quod apud ipsos educata ipsis non rescribat, nec commonitoria uerba transmittat.


HILDEGARDI gratia Spiritus sancti uerissime replete, A. monachus indignus et prior de Monte S. Desibodi cum fratribus eiusdem loci, de uirtute in uirtutem ascendere, et Deum deorum in Sion uidere.

Cum in exteras regiones uerba admonitionum uestrarum mittatis, et quamplurimos uiam rectitudinis desiderare faciatis, nos qui uos fere a cunabulis nouimus, et apud quos per plurimos annos fuistis, miramur cur uerba celestium uisionum nobis sitientibus subtrahatis. Scimus enim quomodo  apud nos educata, quomodo docta, quomodo conuersata estis; quia non alio quam muliebri operi institistis, non aliis codicibus quam simplici Psalterio imbuta estis, et sine querela bonam et sanctam conuersationem dilexistis; sed diuina pietas celesti rore, ut uoluit, uos imbuit, et magnitudinem secretorum suorum uobis aperuit; et cum in his uobis congaudere deberemus, Deus uos nobis nolentibus eripuit, et ad alios homines transtulit: quod cur fecerit perscrutari nec scire possumus; sed tantum hoc nolentes et uolentes in multa perturbatione sufferimus. Nos enim sperabamus salutem loci nostri in uobis sitam esse, sed Deus aliud quam uellemus disposuit. Nunc autem quia uoluntati Dei resistere non possumus, ipsi cedimus et  uobis congaudemus, quoniam plurima hucusque inuisa, hucusque inaudita per diuinam reuelationem manifestastis, hucusque clausa reserastis. Nam Spiritu Dei plena, multa scribitis que ab homine non didicistis, que sancti et docti uiri mirantur. Eapropter quamuis longe a sanctis simus, quia peccatores existimus, supplices rogamus ut tum pro gloria Domini, tum pro antiqua et iusta familiaritate memor nostri sitis, et uerba consolationum nobis porrigatis, et nobis apud Deum subueniatis, ita ut quod in nobis minus est, Deus per merita orationum uestrarum in nobis supplere dignetur. ualete.



RESPONSUM HILDEGARDIS. Ut ad Deum redeant.


In uera uisione uocem audiui hec aduersum iniurias quas et spirituales et seculares contra iustitiam proferunt dicentem: O iustitia, tu peregrina et aduena es in ciuitate illorum qui sibi componunt et eligunt parabolas de officio proprie uoluntatis sue, nec ad tua mysteria, nec ad amicitiam tuam anhelant, que es purpurata amica regis. Unde clamas propter sortem illam in qua non quiescit ulla iustitia et in erumnis dicis: ualde erubesco, ita quod faciem meam sub pallio meo abscondo, ne mihi insidiantes me uideant; sed ipsi dicunt: Quodcunque ex nobis est, omnibus prodest. Quapropter, o iustitia, magnum zelum habes, ita quod  reus iudicii est qui tibi resistit. Et iterum in erumnis dicis: Unde uenis? De sinu Patris, et omnes regiones mecum collecte sunt; sed et ubi posite sunt omnes stature populorum, ac omnia instituta generationum, ibi aderam, et sic columne nubis in me erecte sunt. Nunc autem sum tedium illorum, qui in prima radice in me orti sunt. Quapropter antequam in his doleam propter ignorantiam populorum suspiro, et tanquam inundantes aque sic rugitus meus in alta uoce sonitus aquarum multarum, propter nimietatem stultorum hominum in garrulitate morum ipsorum, et in strepitu inhonestatis. He, he, o aquile, que in me transistis per aquam recuperationis quasi auroram rutilantem et quasi gemmam coruscantem,  nunc dormitis, et ut stulta animalia estis, que interdum procedunt et interdum retro incedunt, et interdum se inuicem ambulando intermiscent.

Sed et de hoc monte filiorum Dei hec in mystico spiramine uidi. Montem multe magnitudinis uidi, in cuius uertice uir magnus sedebat, qui in utraque manu sua legem Dei quasi in charta scriptam habebat, sicut de Moyse scriptum legitur. Et sub pedibus eiusdem uiri quedam turba hominum spiritali circumcisione circumdata erat, qui omnes instrumenta ipsius legis cum gaudio et cum suspirio susceperunt dicentes: o Domine Deus noster, quando ad te ueniemus, libenter tibi obediemus; sed tamen interdum in quamdam turbinem se miscuerunt, et aliquando multa crimina inter illos  fuerunt, que tamen multis lacrymis abluerunt in aspersione sanguinis Christi Iesu. Nam cum homo in tam magnis peccatis iaceret, quod se de illis in nulla uiriditate per seipsum erigere ualeret, dixit Deus: uolo hominem per memetipsum erigere, ac denuo in uisceribus misericordie plantare, ita ut in speculo confessionis resideat, qui se de uisceribus diaboli per seipsum eripere non potuit. Sed ego paupercula, quamuis multa crimina in his uiderem, superbiam tamen in eis non uidi, que per contumaciam in iactu lapidum peccatores contemnit. Sed sub pedibus istorum aliam turbam hominum conspexi, candida nube circumdatos, et pulchras facies habentes ac in celum aspicientes: qui tamen petulantiam cum suscitatione multarum inutilitatum,  sicut pingues tauri interdum adierunt, ita ut cum celum aspicerent, arcus suos intendentes sagittas contra celum emiserunt, atque plumbeis fustibus contra celum percusserunt, et sic posuerunt in celum os suum et lingua eorum transiuit in terra. Unde tonitrua super eos uenerunt, et grandines super eos ceciderunt, atque multe nebule eos obtexerunt. Et murmurabant quare huiusmodi squalores eos ita circumuallarent. Et gratia Dei illis sic respondit: Ad magnam beatitudinem uos collegi; sed in temeritate uestra me abiicitis cum dicitis, quis ad uos pertingere possit, aut quis sermo uos uincat, aut qui colles, aut que lingua uos percutere ualeant? Sicut etiam filii Isrel Deum neglexerunt, cum per benedictionem Abrahe cornu  benedictionum super eos erexit, ac in sinum suum per letitiam honoris leuauit. Sed illi in fraude murmurabant, ac in temeritate Deo resistebant, ac sanctitatem per effusionem sanguinis Christi reliquerunt. Tunc benedictio in illis retrorsum abiit et euanuit, quia ad casum mortis se declinauerunt. Et Deus de sacrificiis et de holocaustis illorum aliam ciuitatem Ecclesie edificauit, usque dum omnes aque puteorum educantur in uallem nigrarum nebularum. Et tunc omnes aquile in circumeunte rota in unum gregem congregabuntur, quia ipse prius in benedictione erant.

Sed et aliam turbam hominum sub pedibus istorum uidi ante quorum oculos aries in spinis aurei  coloris pendebat: quem cum odore myrrhe et thuris et cum fulminante uultu inspiciebant, et de manibus magni uiri illius, qui in uertice eiusdem montis sedebat, quidam riuuli ad pectora illorum effluxerunt. Et illi clara uoce ad sinum sapientie sic clamauerunt: Deus olim nos in multis sacrificiis congregauit; sed nos omnes in multis obligationibus delinquimus: unde super torcular positi sumus cum propheta dicentes: Torcular calcaui solus et de gentibus non est uir mecum . Et uerum ubi sagena missa est in mare, et ex omni genere piscium congregabat, sicut illi piscantes elegerunt pisces bonos in uasa, sic gratia Dei elegit illos ad gloriam, qui humiles corde sunt et deuoti in timore Domini, rapinas non intendentes. Nunc autem  prima uox que uos ad laudem Dei congregauit, faciat uos in radice boni sicut primos, qui in parietibus templi consecrati sunt. Sed tu, o mons, audi in admonitione Dei, Deus te constituit sicut montem Sinai ad sacrificandum ei hostiam laudis. Nunc autem ad Deum conuertere, et esto candelabrum Regis, ita quod non erubescas in prima radice tua, sicut dextera Dei te plantauit.



EPISTOLA CXLIII.





MONACHORUM S. EUCHARII TREuIRENSIS AD HILDEGARDEM. Admonitionis ipsius stimulis excitari desiderant.

HILDEGARDI Sponsi celestis amplexibus iugiter inherenti, necnon omnibus secum in Christo conuersantibus,  cenobii S. Eucarii Treuirensis omnis conuentus, id quo nichil est melius.

Quicunque uoluntatem Patris qui in celis est facere conantur, ipsi fratres, sorores et matres Domini uocantur . Quisquis uero alios commonendo quasi lactando in melius pertrahere studuerit, hic dignitatem matris specialiter obtinebit. Unde non immerito te pre ceteris uelut matrem in Domino ueneramur, cuius consolationis et eruditionis uberibus in intimis affluenter reficimur. Ipsum quoque qui facit mirabilia magna solus tecum magnificamus. Qui hec a sapientibus et prudentibus hactenus abscondit, que mirabiliter diebus nostris humilitati tue reuelauit. Proinde quia uiam mandatorum Dei corde dilatato currere non  possumus, admonitionis tue stimulis excitari, prout tibi Deus dederit, uehementer desideramus. De cetero indubitanter cognoscas quia in litteris tuis, scilicet in libro Sciuias, delectati sumus, sicut in omnibus diuitiis. Denique sanctis orationibus uestris nos apud Deum adiuuari et consiliis premuniri humiliter deposcimus.



RESPONSUM HIDEGARDIS. Eorum sanctam laudat conuersationem.

uos qui tunicam Christi induistis ac eum imitari uultis, audite quod Psalmista dicit: Qui ponis nubem ascensum tuum, qui ascendis pennas uentorum . Quid est hoc? In constitutione mundi  posuisti nubem ascensum uiuentium uolatilium, que in altitudine eris sunt. Quod etiam sic est: Deus presciuit quod spiritualem populum in semetipso constituturus erat, ut propheta dicit: Qui sunt hi qui ut nubes uolant, et quasi columbe ad fenestras suas?  Mentes spirituales uelut nubes sunt, que est quasi materia luminarium, scilicet solis, lune et stellarum. Sic etiam obedientia uelut materia est humilitatis, caritatis et aliarum uirtutum, in quibus fideles quasi columbe uolant, cum per ligaturam proprie uoluntatis desideria sua a se abscondunt, ita quod per cauernam innocentie in solem aspiciunt, quasi homines non sint in uoluntate carnis sue. Et sic Creator omnium ambulat super pennas uentorum, cum supernus Filius in  humilitate castitatis pulcher flos processit, ac ita in mansuetudine permansit. Unde scriptum est: Super quem requiescam, nisi super humilem, et mansuetum, et trementem sermones meos? . He sunt ale spiritalis populi; sed qui istis carent, uelut uolatilia cadent, que pennas uolandi non habent. In his etiam conuertitur multitudo maris et fortitudo gentium uenit. Nam innumerabilis turba hominum ad istas alas currit. Sed quidam inter illos respiciunt ad aquilonem per turbinem uane glorie ac superbie et per superfluitates secularium morum in semetipsos confidentes, nec Psalmistam sequentes qui dicit: Bonum est sperare in principibus . Quid est hoc? Multo melius et utilius est aspicere et uolare in nubem per tunicam  Christi, quam confidere in se, uelut in causa perditi angeli factum est, qui in superbia illum superare uoluit ante quem sic stare non potuit, sed in abyssum quasi plumbum cecidit. In hac superbia etiam Adam uitam fugit, et alienam peregrinationem inuenit, in qua in Patrem suum quasi in alienum in peregrinatione sua aspexit; quem ante bene cognouerat, cum innocens in humilitate fuit. Sic etiam filii hominum in semetipsos confidunt, decepti uelut spem habentes in principibus. Sed cum Deus clamauit: Adam, ubi es? presciuit quod factura digiti sui omnino perdenda non esset, sed quandoque redimenda, ut scriptum est: Redemisti uirgam hereditatis tue, mons Sion in quo habitasti  in eo . Quid est hoc? Deus hominis recordatus est, quando per mulierem caput serpentis contriuit, ubi uerbum caro factum est et mons Sicu fuit, in quo Deus habitat in humilitate, et Filius in corde Patris.

Nunc autem, tu congregatio congregata, audi, ut sis mons Sion. Nam Deus ab initio preuiderat quod omnem creaturam facere uoluit. uerbum etiam Patris in uirgine. uirga homo surrexit, et ipsa uirga materia omnium uirtutum sanctitatis fuit, de qua et uos, o spirituales populi, uenistis. Eua enim omne genus humanum protulit: ista uero uirga illud in sua uiriditate denuo reparauit, quando de uentre eius Filius Dei exiuit. Quod sic o spiritualis mons Sion estis, quia Pater in uerbo suo uos  plantauit. Nam et Filius excelsi Patris in tabernaculo Marie uirginis habitauit, et sicut fortis leo de illa exiuit, ita quod totus mundus ipsum uidit, qui et uos spiritales populos in semetipso congregauit, cum ad eum uelut nubes uolatis, peccata uestra non in uoluntate operis portantes. Ipse enim sine peccato fuit. Et tunc eum imitamini, ubi post illum ambulatis, cum uosmetipsos ne peccetis repudiatis, non existentes tanquam puluis quem proiicit uentus a facie terre, nec ut uenenum aspidum, nec quasi plumbum in aquis uehementibus; sed cum in uana gloria curritis, tanquam puluis estis, qui hac et illac spargitur, et qui fructum iustitie non seminat, nec uineam electam plantat; sed qui magnam famam producit et animas uestras ledit: cum uero  in malignitate superbie estis, uenenum aspidum insanabile concipitis, quod uos mortificat. Cum autem inquietudo mentium inter uos exsurrexerit, estis quasi plumbum, quod in puteum uehementer cadit. Nam uana gloria et malignitas uiscera superbie sunt, et que sic cum inquietudine mentium inuicem implicantur, odium ac inuidia illis ministrat. Unde pax et securitas ibi fugiunt, et caritas Christi recedit, et qui in illis malis sunt cadent quasi plumbum in aquis uehementibus, quia alas subleuationis non habent. Nam zelus Domini in ultione sua super illos clamat, ut olim intonuit cum superbum inimicum in abyssum deiecit, ut Psalmista dicit: Leua manus tuas in superbias eorum in finem, quanta malignatus est inimicus in sancto!  Nam Deus eleuauit sanctissima opera cum lucem a tenebris diuisit, quia ibi superbia cum omnibus uisceribus diaboli in finem cecidit, cum ad aquilonem respiciens, scutum suum in nichilum posuit, ubi etiam omnino periit. Sed tamen deinde iterum superbia in hominibus multas ciuitates absque longitudine dierum edificauit, et penas penis addidit, ac ruinas in multitudine erumnarum fecit, ubi homines dixerunt: Deum nescimus, nec eum colere uolumus. Et sic malignatus est inimicus in sancto.

Nunc autem uiuens lux ad filios turbe istius dicit: uos parietes templi estis, quia primitiua Ecclesia uos plantauit, unde uanam gloriam et superbiam, ac turbinem multarum inquietudinum fugite.  Nunc uiuentibus oculis hec uidete, et audientibus interioribus auribus hec audite. Locum autem uestrum in dispersione non uideo, quamuis multa flagella passurus sit. uiuite ergo et uigilate in Deo. Nam etiam in uera uisione quosdam in ista congregatione uidi ut auroram rutilantes, quosdam ut sapphirum fulgentes, quosdam ut lucem stellarum lucentes. Qui enim ut aurora rutilant, hi timorem Dei habent, et precepta regularis legis propter Deum libenter custodiunt, quamuis per carnem, uelut uictima que ad occisionem ducitur, interdum deuiare uideantur. Qui autem ut sapphirus fulgent, caritatem Dei habent, et ideo grauia peccata non operantur, quamuis peccent, et  etiam propter delicta sua libenter se castigant, et hec in consuetudine habent. Sed qui ut lux stellarum lucent, beneuolentiam habent, et ideo cum hominibus non rixantur, sed lasciuiam puerilium morum tenent, et a grauibus peccatis libenter se abstinent, ac ea odiosa habent. Et alios in nigritudine amari fumi propter consuetudinem squalidorum morum uidi, in qua quidam propter proprietatem mentis sue amari sunt, et facultates diligunt, et ideo spiritualem consuetudinem non amant; sed illos qui in supradictis tribus modis sunt, sepe affligunt.

Et audiui uocem de celo clamantem: Quandiu congregatio hec in his tribus modis detinetur, a Deo non relinquitur. Sed et ad illos qui in predicta  nigredine erant, eamdem uocem audiui dicentem: Surge, Aquilo, et ueni Auster, perfla hortum meum, et fluent ante illum. Quod dicitur: Recede, malum iniquitatis, et ueni bonum iustitie, et irriga uirtutibus plantationem sanctitatis, ut fulgeant in ea opera que non marcescant. Aquilo enim sunt rixatores, qui uerbis rixe et excusatione auaritie et prouocatione iniuriarum dulces et utiles herbas uirtutum prosternere uolunt, quemadmodum Aquilo uniuersa precipitat. Sed illi quos hoc modo affligunt, patientiam sic discunt, et lacrymabili gemitu pro suis et istorum peccatis ad Deum clamant; unde etiam aliquando tediosi ad peccandum sunt; et ob hoc fumus aromatum ex cordibus eorum ascendit, quem angeli suscipiunt, et sic per  aquilonem uiriditas bonis tribuitur. Illi etiam qui facultates libenter habent, his qui in tribus prefatis modis fulgent aliqua obiiciunt, ut confundantur, et etiam necessariis causis obedientiarum suarum, querunt quomodo eos affligant, ac multoties in immunditiam carnis se inuoluunt, uelut porcus qui stercori inuoluitur, et nutibus serpentini oculi cum grauissima consuetudine interdum alios fatigant. Sed uos qui iniustitiam diligitis, hanc admonitionem memoriter tenete, ita ut facultates proprie uoluntatis uestre idololatriam esse cognoscatis, et ab angelicis ordinibus, scilicet spiritalis populi separatas, quemadmodum idolum fallacie a uero Deo separatum est, ac etiam alia peccata relinquite;  et ad salientem fontem ut lauemini fugite. Lauacrum quoque pacti illius quo mundum reliquistis inspicite, quatenus a peccatis recedatis, ac studete ut sacrificium uestrum pingue fiat, ita ut perseueretis in bono quod incepistis. Quandocunque enim homo uoluntatem suam in rota carnis sue mactat, sacrificium Deo est. Hoc enim ut sacrificium Abrahe Deo acceptabile est, cum ille filium suum ad sacrificandum Deo obediendo ligauit. Manus enim domat qui praua opera dimittit, et pedes ligat qui itinera proprie uoluntatis sue constringit, ac inclinatus obedit, ut caput ad gladium Isaac inclinauit, et corpus domat qui carnalem concupiscentiam abiicit. In his uictoria est que uexillum portat, quod in bono rumore, et in suauibus odoribus uirtutum  redolet. Qui hanc habet, coram cunctis inimicis suis securus incedit. Hoc autem modo sacrificium pingue fiet, uelut uitulus saginatus, qui absque omni macula erat, per quos anima macie deficit, quia bonum plenum pingue est. Christus enim iniuriis fatigatus non peccauit, et in hoc patientiam sanctorum sanctificauit: unde et uos fideles, corda uestra ad illius prelia qui uobis exemplum dedit preparate, et sollicitudinem illorum quorum non indigetis abiicite, et ut in alpha et omega appareatis studete. In sensualitate enim peccatorum obtenebrati estis; sed cum a peccatis surrexeritis pulchre forme uirtutum in uobis apparebunt; quapropter et dextra Dei uos protegat.



EPISTOLA CXLIu.





N. PRIORIS ET MONACHORUM CISTELLENSIUM AD HILDEGARDEM. Ab ea rescire esiderant quid in ordine displicet Deo.

HILDEGARDI honorande et sincere caritatis ulnis amplectende domine et magistre sororum de S. Ruperto in Pinguia, N. prior indignus totaque pauper et humilis congregatio Cistellensium fratrum, inter choros uirginum sequi Agnum quocunque ierit.

Locorum interstitio seiuncti, quia desiderabili presentia uestra frui corporaliter non possumus, litterarum officio salutare uos et alloqui gaudemus,  quippe quam in Christo ueneramur, ut superiorem, et apud Deum mediatricem habere speramus, ut carissimam matrem. Audita namque fama uestre bone conuersationis et in Dei . . . fidelis administrationis, pro uestra stabilitate et orationis obsequium, et ad Deum pro uestra salute exhibemus ministerium. Hanc igitur, o domina, salutatoriam uobis scribimus epistolam, ut et nostri memoriam faciatis, et subditis uobis eadem facere studeatis. Nam multa audiuimus de uobis, unde ualde gaudemus, ut possitis arcana Dei scrutari, et de occultis suis non modica manifestare. Proinde clementiam uestram petimus, ut quod in nobis et in ordine nostro, scilicet monastico, uobis imo diuinis  oculis displicet, secundum quod Deus uobis ostenderit nobis rescribere non ambigatis. uale.



RESPONSUM HILDEGARDIS.

Ego fons uiuus, qui propter nomen meum tunica mea induti peregrini sunt in uexatione mundi. O plangendum et lugendum est! quod celum ruptum est, et quod dies obscuratus est! Nunc ergo denarius reuocandus est in atrium uocis laudis. O filii Isrel, quare corrumpitis dulcissimam caritatem, que in me alto in profundum aspiciente fluit plenissimo opere. Et quia ipsa fluit in me, ideo fluunt etiam de ipsa aque uiue. Ipsa autem stat in forma uirge, quia sicut in uirgine dulcissimi amplexus sunt propter integritatem eius, sic etiam caritas  habet dulcissimos amplexus uirtutum. Sed modo luget, quoniam temerarii scindunt illam per garrulitatem murmurationis sue. Unde etiam fugit ab eis in altitudinem illam unde uenit et plangit, quia filii ipsius, quos plenis uberibus enutriuit, deficiunt, nolentes tergi a putredine uolantium mentium. O ipsi miseri! quare adiungunt se miserie alienationis et peregrinationis, auferentes se de uisceribus regalium nuptiarum noue sponse, que semper preparata est Sponso suo, sicut uirgo uiro suo, cum illi nondum in cognitione coniuncta est, sed cum adhuc in integritate sua incorrupta manet; et isti a sponsa illa se separant, et ideo obtenebrati et obnubilati sunt, quasi celum fregerint. Quid est  hoc? Sicut firmamentum celi in omnibus ornamentis suis, scilicet in sole, in luna et stellis illustrat orbem; et sicut faber de lignis facit ligna, de lapidibus lapides, et de aliis instrumentis alia instrumenta, sic et isti deberent reliquo populo lucere et bonum iter ostendere; sed caritas in eis scissa est, ita quod uirginitas que deberet in eis lucere sicut sol, et uiduitas sicut luna, et reliquus populus sicut stelle in lumine suo, deficiunt, quia dulcia materna uiscera illos non calefaciunt, sed tortuosa mulier plena rugis et nigredine, plena uipereis moribus ac stridentibus dentibus horibilis existens in his omnibus que facit, pessime istos secundum mores porcorum emittit; qui debuerunt sancti et electi et relinquentes seculum esse. Ipsi  enim uestem innocentie scindunt in semetipsis in spinatis moribus, in iracundia, et corrumpunt uitalia sua in ira. uiuentes oculos suos in desperatione excecantes et omnia indumenta sua per stultitiam morum coinquinantes, et se sapientes super magistros suos existimantes. Heu! heu! filii Isrel, in primo ortu uestro non constituit uos sic mysticum et aureum. Reliqua desiderantur, abscissis a ms. codice tribus sequentibus foliis.



EPISTOLA CXLu.





HENRICI [leg. HELINGERI] ABBATIS ET CONuENTUS MONTIS S. DISIBODI AD HILDEGARDEM. Ab ipsa rescribi desiderant quid in seipsis Deo displiceat, orantque ut uitam S. Disibodi scriptis commendet.


HENRICUS, Dei gratia seruus in monte S. Disibodi et prouisor ouilis Dominici cum tota congregatione fratrum suorum, uenerabili matri domine HILDEGARDI de S. Ruperto radio diuini splendoris, ultra humani sensus capacitatem, quod uerissime scimus illustrate plenissime, donis septiformis sancti Spiritus abundare, ac sitientibus pocula de eodem fonte causa diuine remunerationis ministrare.

Quia, mater dilecta, omnipotentis Dei sancti paracliti Spiritus instinctu, necnon et iussione eius qui  uult omnes homines saluos fieri, et ad agnitionem ueritatis uenire , nuper uestram sanctitatem ad nos uenisse cognouimus, eidem Paraclito prout possumus, licet non condigne ualeamus, gratias incessanter referimus, quia, ut ueraciter fateamur, illustrationis eius ardorem et tactum plenissime inter nos et in nobis persensimus, dum omnis odii et inimicitiarum fomenta per plures iam annos inueterata omnes unanimi consensu abiecimus, et in uere caritatis unitatem pleniter quasi in uno corpore et anima conuenimus. Eapropter sanctitatis uestre dilectionem obnixis precibus pulsamus, ut predicti splendoris diuina gratia uobis collati inspectu, per quem uestre caritati clausa et ceteris mortalibus absconsa, oculis cordis uestri reserantur:  quoniam ex debito debetis, quia cum sororibus uestris a nobis quamuis corpore, sed non spiritu, ut ueraciter speramus et scimus, egressa estis. Si ueraciter in uera caritate, que est initium omnium bonorum, conuenerimus, uel si qua radix alicuius dissensionis inter nos adhuc lateat manifestetis; sed et de aliis quibusque maioribus, ut de minoribus admissis taceamus, que diuine maiestatis oculis contraria cognoueritis, nobis scriptis manifestare uelitis. Super hec unanimi consensu ianuam uestre caritatis opportune et importune pro descriptione gestorum ac uirtutum, necnon et uite patroni nostri, necnon et uestri beatissimi Disibodi, in cuius domo ab ipsis cunabulis nutrita  estis, pulsamus, uestreque pietatis aures intime commonemus, atque obnixis precibus indefesse profusis expetimus, quatenus etiam memoria uestre beatitudinis per hoc in laudibus eiusdem Patris nostri habeatur, ut quidquid Deus de ipso uobis reuelauerit, nobis aperiatis. Omnipotens Pater eterne misericordie mentem uestre caritatis lumine sui fulgoris inflammet, et obnixe desiderantibus pocula ad refocillandum subministret.


(Responsum ad hanc epistolam exstat inter editas S. Hildegardis epistolas [





SANCTAE HILDEGARDIS SCIuIAS SIuE uISIONUM AC REuELATIONUM LIBRI TRES.
[1Kb]


LIBER PRIMUS.



PRAEFATIO.

 Ecce quadragesimo tertio temporalis cursus mei anno, cum celesti uisioni magno timore, tremula intentione inhererem, uidi maximum splendorem, in quo facta est uox de celo ad me dicens: O homo fragilis, et cinis cineris et putredo putredinis, dic et scribe que uides et audis. Sed quia timida es ad loquendum, et simplex ad exponendum, et indocta ad scribendum ea, dic et scribe ea non secundum os hominis, nec secundum intellectum humane adinuentionis, nec secundum uoluntatem humane compositionis, sed secundum id quod ea in celestibus desuper in mirabilibus Dei uides et audis; ea sic edisserendo proferens, quemadmodum et auditor uerba preceptoris sui percipiens, ea secundum tenorem locutionis illius, ipso uolente,  ostendente et precipiente propalat. Sic ergo et tu, o homo, dic ea que uides et audis: et scribe ea non secundum te, nec secundum alium hominem, sed secundum uoluntatem scientis, uidentis et disponentis omnia in secretis mysteriorum suorum. Et iterum audiui uocem de celo mihi dicentem: Dic ergo mirabilia hec, et scribe ea hoc modo edocta, et dic. Actum est in millesimo centesimo quadragesimo primo Filii Dei Iesu Christi incarnationis anno, cum quadraginta duorum annorum septemque mensium essem, maxime coruscationis igneum lumen aperto celo ueniens, totum cerebrum meum transfudit, et totum cor totumque pectus meum uelut flamma non tamen ardens, sed calens ita inflammauit, ut sol rem aliquam calefacit super quam radios suos immittit. Et repente intellectum  expositionis librorum uidelicet Psalterii, Euangeliorum et aliorum catholicorum tam ueteris quam Noui Testamenti uoluminum sapiebam, non autem interpretationem uerborum textus eorum, nec diuisionem syllabarum, nec cognitionem casuum aut temporum callebam. uirtutem autem mysteriorum, secretarum et admirandarum uisionum a puellari etate, scilicet a tempore illo cum quinquennis essem usque ad presens tempus, mirabili modo in me senseram, sicut et adhuc: quod tamen nulli hominum exceptis quibusdam paucis et religiosis qui in eadem conuersatione uiuebant qua et ego eram, manifestaui, sed interim usque ad id temporis quo illud Deus sua gratia manifestari uoluit, sub quieto silentio compressi. uisiones uero quas  uidi: non eas in somnis, nec dormiens, nec in phrenesi, nec corporeis oculis aut auribus exterioris hominis, nec in abditis locis percepi, sed eas uigilans, circumspiciens in pura mente oculis et auribus interioris hominis, in apertis locis secundum uoluntatem Dei accepi. Quod quomodo sit, carnali homini perquirere difficile est. Sed puellari meta transacta: cum ad prefatam etatem perfecte fortitudinis peruenissem, audiui uocem de celo dicentem: Ego lux uiuens, et obscura illuminans; hominem quem uolui, et quem mirabiliter secundum quod mihi placuit excussi in magnis mirabilibus ultra modum antiquorum hominum qui in me multa secreta uiderunt posui; sed in terram straui illum, ut se non erigeret in ulla elatione mentis sue. Mundus quoque non habuit in eo gaudium,  nec delectationem, nec exercitationem in rebus illis que ad ipsum pertinent, quia eum de pertinaci audacia abstraxi, timorem habentem, et in laboribus suis pauentem. Ipse enim in medullis et in uenis carnis sue doluit: constrictum animum et sensum habens, atque multam passionem corporis sufferens, ita quod in eo nulla securitas habitauit, sed in omnibus causis suis se culpabilem estimauit. Nam ruinas cordis eius circumsepsi, ne mens ipsius per superbiam aut per uanam gloriam se eleuaret, sed magis in omnibus his timorem et dolorem quam gaudium aut petulantiam sentiret. Unde in amore meo scrutatus est in animo suo, ubi illum inueniret qui uiam salutis curreret. Et quemdam inuenit et eum amauit, agnoscens quod fidelis homo  esset et similis sibi in aliqua parte laboris illius qui ad me tendit, tenensque eum simul cum illo in omnibus his per supernum studium contendit, ut absconsa miracula mea reuelarentur. Et idem homo super semetipsum se non extulit, sed ad illum in ascensionem humilitatis et in intentione bone uoluntatis quem inuenit, se in multis suspiriis inclinauit. Tu ergo, o homo, qui hec non in inquietudine deceptionis, sed in puritate simplicitatis  accipis ad manifestationem absconditorum directa, scribe que uides et audis.

Sed ego, quamuis hec uiderem et audirem, tamen propter dubietatem et malam opinionem, et propter diuersitatem uerborum hominum, tamdiu non in pertinacia, sed in humilitatis officio scribere recusaui, quousque in lectum egritudinis, flagello Dei depressa caderem, ita quod tandem multis infirmitatibus compulsa: testimonio cuiusdam nobilis et bonorum morum puelle et hominis illius quem occulte  quesieram et inueneram, manus ad scribendum apposui. Quod dum facerem, altam profunditatem expositionis librorum, ut predixi, sentiens, uiribusque receptis de egritudine me erigens: uix opus istud decem annis  consumans ad finem perduxi. In diebus autem Henrici Moguntini archiepiscopi et Conradi Romanorum regis et Cunonis abbatis in monte Beati Disibodi pontificis, sub papa Eugenio, he uisiones et uerba facta sunt. Et dixi et scripsi hec, non secundum adinuentionem cordis mei aut ullius hominis, sed ut ea in celestibus uidi, audiui et percepi per secreta mysteria Dei. Et iterum audiui uocem de celo mihi dicentem: Clama ergo et scribe sic.




uISIO PRIMA.


SUMMARIUM.---De fortitudine et stabilitate eternitatis regni Dei. De timore Domini. De iis qui pauperes spiritu sunt. Quod uirtutes a Deo uenientes, timentes Deum et pauperes spiritu custodiunt. Quod agnitioni Dei abscondi non possunt studia actuum hominum. Salomon de eadem re.

 uidi quasi montem magnum, ferreum colorem habentem, et super ipsum quemdam tante claritatis sedentem, ut claritas ipsius uisum meum hebetaret, a quo ex utraque parte sui, lenis umbra uelut ala mire latitudinis et longitudinis porrigebatur. Et ante ipsum ad radicem eiusdem montis quedam imago undique plena oculis stabat, cuius nullam humanam formam pre oculorum multitudine discernere ualebam, et ante istam, imago alia puerilis etatis, pallida ueste, sed albis calceamentis induta, super cuius caput tanta claritas de eo qui super montem ipsum sedebat descendit, ut faciem eius intueri non ualerem, sed ab eodem qui super montem illum sedebat: multe uiuentes scintille prodibant, que easdem imagines magna suauitate circumuolabant.  In ipso autem monte quasi plurime fenestelle cernebantur, in quibus uelut capita hominum, quedam pallida et quedam alba apparuerunt. Et ecce qui super montem sedebat, fortissima et penetrantissima uoce clamabat, dicens: O homo fragilis puluis de puluere terre, et cinis de cinere, clama et dic de introitu incorrupte saluationis: quatenus ii erudiantur qui medullam Scripturarum uidentes, eam nec dicere, nec predicare uolunt, quia tepidi et hebetes ad conseruandam iustitiam  Dei sunt, quibus clausuram mysteriorum resera: quam ipsi timidi in abscondito agro sine fructu celant. Ergo in fontem abundantie ita dilatare, et ita in mystica eruditione efflue, ut illi ab effusione irrigationis tue concutiantur, qui te propter preuaricationem Eue uolunt contemptibilem esse. Nam tu acumen huius profunditatis ab homine non capis, sed a superno et tremendo iudice illud desuper accipis, ubi preclara luce hec serenitas inter lucentes fortiter lucebit. Surge ergo, clama et dic: que tibi fortissima uirtute diuini auxilii manifestantur, quoniam ille qui omni creature sue potenter et benigne imperat, ipsum timentes et ipsi suaui dilectione in spiritu humilitatis famulantes, claritate superne illustrationis perfundit, et ad gaudia  eterne uisionis in uia iustitie perseuerantes perducit.

Unde etiam, ut uides, mons iste magnus ferreum colorem habens, designat fortitudinem et stabilitatem eternitatis regni Dei; que nullo impulsu labentis mutabilitatis potest exterminari, et super ipsum quidam tante claritatis sedens, ut claritas ipsius uisum tuum hebetaret: ostendit in regno beatitudinis, ipsum qui in fulgore indeficientis serenitatis toti orbi terrarum imperans superna diuinitate,  humanis mentibus incomprehensibilis est. Sed ab utraque parte sui lenis umbra uelut ala mire latitudinis et longitudinis extenditur: quod est et in admonitione et in castigatione beate defensionis suauis et lenis protectio, ineffabilem iustitiam in perseuerantiam uere equitatis iuste et pie demonstrans.

Et ante ipsum ad radicem eiusdem montis quedam imago undique plena oculis stat, quia coram Deo in humilitate regnum Dei inspiciens timore Domini uallatus perspicuitate bone et iuste intentionis studium et stabilitatem suam in hominibus exercet, ita quod eius nullam humanam formam pre ipsis oculis discernere uales, quoniam omnem obliuionem iustitie Dei quam sepius homines in  tedio mentis sue sentiunt per acutissimam aciem inspectionis sue ita abiicit: quod mortalis inquisitio uigilantiam eius in debilitate sua non discutit.

Unde et ante istam, imago alia puerilis etatis, pallida tunica, sed albis calceamentis induta apparet, quia precedente timore Domini, illi qui pauperes spiritu sunt subsequuntur, quoniam timor Domini in deuotione humilitatis beatitudinem paupertatis spiritus fortiter tenet; que non iactantiam nec elationem cordis appetit, sed simplicitatem et sobrietatem mentis diligit, non sibi sed Deo uelut in pallore subiectionis iusta opera sua quasi indumentum pallide tunice tribuens, et candida uestigia Filii Dei fideliter subsequens. Super cuius caput tanta claritas de sedente super montem descendit,  ut faciem eius intueri non possis; quia potestatem et fortitudinem beatitudinis eius serenitas uisitationis illius, qui omni creature laudabiliter imperat tantam infundit ut copiositatem ipsius mortali et  infirma consideratione capere non ualeas, quoniam et ille qui celestes diuitias habet, paupertati humiliter se subdidit.

Sed quod ab eodem qui super montem illum sedet multe uiuentes scintille exeunt, que easdem imagines magna suauitate circumuolant: hoc est quod ab omnipotente Deo diuerse et fortissime uirtutes in diuina claritate fulgentes ueniunt, que illos qui Deum ueraciter timent et qui paupertatem spiritus fideliter amant, suo adiutorio et custodia circumdantes ardenter amplectuutur et deliniunt. Unde et in ipso monte quasi plurime fenestelle uidentur, in quibus uelut capita hominum quedam pallida, et quedam alba apparent; quia in summa altitudine, profundissime et perspicacissime agnitioni Dei nec  celari, nec abscondi possunt studia actuum hominum, cum et teporem et candorem in semetipsis sepissime demonstrent, quoniam et modo homines et in cordibus et in factis suis fatigati in contumelia dormitant: modo exsuscitati in honore euigilant, quemadmodum Salomon in uoluntate mea testatur, dicens: Egestatem operata est manus remissa, manus autem fortium diuitias parat . Quod dicitur, debilem et pauperem se homo ille fecit, qui noluit iustitiam operari, nec iniquitatem delere, nec debitum remittere, ubi a mirabilibus operum beatitudinis otiosus permansit. Qui autem operatur fortissima opera salutis: uiam ueritatis currens, fontem salientis glorie capit, in quo pretiosissimas diuitias in terra et in celo sibi parat. Unde quicunque  scientiam in Spiritu sancto et pennas in fide habet, ille admonitionem meam non transgrediatur, sed eam in gustu anime sue amplectendo percipiat.




uISIO SECUNDA.


SUMMARIUM.---Quod beati angeli nullo impulsu iniustitie territi, ab amore et laude Dei abstrahuntur. Quod Lucifer decorem et uim fortitudinis sue considerans superbiuit, et ideo cum sibi consentientibus a celesti gloria eiectus est. Quod Deus iniustus esset, si eum non deiecisset. uerba Iob ad eamdem rem. De inferno qui in uoracitate sua submersionem animarum tenet. Quod in deiectione diaboli, infernus factus est. Quod gehenna impenitentibus obuia est; purgandis cetera tormenta posita sunt. uerba Ezechielis de eadem re. De diabolica fraude primum hominem per serpentem decipiente. Quod diabolus nesciuit arborem illam interdictam esse, nisi ex Eue responsione. Que tenenda uel que uitanda sint in coniugio. uerba apostoli de eadem re. Cur ante incarnationem Domini, quidam plures uxores haberent. Cur nec homo nec angelus hominem liberare potuit, sed solus Dei Filius. uerba Sapientie de eadem re. Quod consanguinei coniugio non copulentur. Exemplum de lacte. Cur in ueteri Testamento, coniugium inter consanguineos concessum sit: in Nouo prohibitum. Quod uir non nisi in forti etate, non nisi nubilem uxorem ducat. De uitanda illicita et libidinosa pollutione. Quare mulier post partum, uel a uiro corrupta, in oculto maneat, et ab ingressu templi abstineat. Qui in commistione pregnantis se polluunt, homicide sunt. Osee de eadem re. De commendatione castitatis. Ioannes de eadem re. Quod expulso Adam, Deus paradisum muniuit. Quod quia homo Deo rebellis exstitit, creatura ei prius subiecta, se illi opposuit. De amenitate paradisi, que succum et uim terre tribuit ut anima corpori. Cur Deus hominem talem fecit ut peccare posset. Quod homo non debet summa perscrutari; cum nec infima ualeat examinare. Quod homo nunc clarior fulget quam prius in celo. Similitudo horti, ouis et margarite ad hominem. De commendatione humilitatis et caritatis que clariores ceteris uirtutibus existunt.

 Deinde uidi uelut maximam multitudinem uiuentium lampadarum, multam claritatem habentium; que igneum fulgorem accipientes, serenissimum splendorem adepte sunt. Et ecce lacus multe latitudinis  et profunditatis apparuit, os uelut os putei habens et igneum fumum cum multo fetore euomens de quo etiam teterrima nebula exhalans ad finem usque quasi uisu imperceptibilem attigit, et in  quadam clara regione candidam nubem que de pulchra hominis forma plurimas stellas in se continens exierat, afflauit, et illam ac eamdem hominis formam ex illa regione eiecit. Quo facto, lucidissimus splendor regionem illam circumdedit, et ita omnia elementa mundi, que prius in magna quiete constiterant, in maximam inquietudinem uersa horribiles terrores ostenderunt. Et iterum audiui illum qui mihi prius locutus fuerat, dicente: Deum fideli deuotione subsequentes, et in dilectione eius digno amore ardentes, a gloria superne beatitudinis nullo impulsu iniustitie territi abstrahuntur, cum illi qui Deum ficte attendunt: non solum ad maiora non promoueantur, sed etiam ab iis que se habere fallaciter putant, iusta examinatione deiiciantur. Quod  et hec maxima multitudo uiuentium lampadarum, multam claritatem habentium ostendit: que est plurimus exercitus supernorum spirituum in beata uita fulgentium, ac in multo decore et ornatu existentium, quoniam cum a Deo creati sunt: non superbam elationem arripuerunt, sed in diuino amore fortiter perstiterunt. Nam ipsi igneum fulgorem accipientes, ita serenissimum splendorem adepti sunt, quia cum Lucifer cum suis superno Creatori rebellari conaretur, isti zelum Dei in casu illius et illi consentientium habentes, uigilantiam diuine dilectionis induerunt, cum illi cecitatem ignorantie qua Deum scire noluerunt, incurrerunt. Quomodo? In casu diaboli in illis angelicis spiritibus  qui cum Deo in rectitudine perseuerauerunt, maxima laus exorta est, quoniam illuminati uisu perspicaciter agnouerunt quod Deus immobilis, sine ulla mutatione ullius mutabilitatis in potentia sua perseuerat, ita quod a nullo bellatore superari poterit. Et ita in amore eius exardescentes, et in rectitudine perseuerantes, omne domicilium iniustitie contempserunt.

Sed Lucifer qui ob superbiam suam de celesti gloria eiectus est, in initio creationis sue talis ac tantus exstitit, quod nullum defectum nec in decore nec in fortitudine sua sensit. Unde cum decorem suum inspiceret, et cum uim fortitudinis sue in semetipso consideraret, superbiam inuenit, que ipsi promisit ut inciperet quod uellet, quia perficere  posset quod incepisset. Et uidens locum ubi se collocare posse putauit, ibi decorem et fortitudinem suam ostendere uolens, in semetipso sic dicebat: uolo fulgere illic, quemadmodum et iste hic. Cui omnis acies eius assensum dedit, dicens: Quod tu uis, hoc et nos uolumus. Et cum in superbiam elatus illud perficere uellet quod cogitauerat, zelus Domini se extendens in ignea nigredine illum cum omni comitatu suo deiecit, ita quod ipsi opaci contra serenitatem quam habuerant, effecti sunt. Quid est hoc? Quia si Deus presumptionem illorum non deiecisset, iniustus esset, quoniam illos foueret qui integritatem diuinitatis diuidere uolebant; sed eos deiecit et impietatem eorum ad nichilum redegit, sicut etiam et omnes a conspectu claritatis sue  aufert qui se ipsi opponere conantur, ut seruus meus Iob ostendit, dicens: Lucerna impiorum exstinguetur, et superueniet eis inundatio, et dolores diuidet furoris sui. Erunt sicut palee ante faciem uenti, et sicut fauilla quam turbo dispergit . Quod dicitur, gloria superbientis nequitie ex falsa prosperitate, quasi lumen honoris in uoluntate carnis illorum procedens qui Deum non timent : hec in hora ultionis Dei uelut terra conculcatur, et de superno iudicio super eosdem impios cadet abiectio indignationis omnium que sub celo sunt, ita quod et Deo et hominibus molesti  erunt. Unde quia Deus non sinit eos habere quod uolunt, ideo undique dolore macerati in hominibus bacchantur per rabiem insanie sue, cum ardent hoc possidere quod Deus non permittit eos deglutire. Et cum hoc modo a Deo recedunt, solis inutilibus rebus comparantur, ita quod nec in Deo nec in hominibus quidquam boni facere uellent, de grano uite in preuidente oculo inspectionis Dei abscisi. Quapropter et huiusmodi contritioni traduntur, qui in tepido sapore iniqui rumoris dissipantur, cum superuenientem imbrem Spiritus sancti non suscipiunt.

Sed lacus ille multe latitudinis et profunditatis qui tibi apparet, est infernus, latitudinem uitiorum et profunditatem perditionum, ut uides, in se continens;  os etiam uelut os putei habens, et igneum fumum cum multo fetore emittens; quia in uoracitate sua submersionem animarum tenens, cum eis suauitatem et dulcedinem ostendit, eas ad peruersionem tormentorum peruersa deceptione perducit, ubi ardet ignis cum suffusione teterrima fumi et cum ebulliente mortifero fetore emanat; quoniam hec dira tormenta diabolo et eum subsequentibus  preparata sunt; unde et ab omni bono deiecti sunt, non quia illud nescierunt, sed quoniam illud in magna superbia contempserunt. Quid est hoc? In deiectione diaboli he exteriores tenebre, omne genus penarum in se  habentes posite sunt; quia hi maligni spiritus, contra gloriam que ipsis preparata fuit, miseriam diuersarum penarum susceperunt, et contra claritatem quam habuerunt densissimas tenebras induerunt. Quomodo? Cum superbus angelus ut coluber se sursum erexit, carcerem inferni accepit, quia esse non potuit ut ullus Deo preualeret. Et quomodo conueniens esset, ut in uno pectore duo corda essent: sic nec in celo duo dii esse debuerunt. Sed quoniam idem diabolus cum suis superbam presumptionem arripuit, ideo lacum perditionis sibi paratum inuenit. Sic et homines illi qui eos in actibus suis imitantur, participes penarum eorum secundum merita sua efficiuntur. Sed quedam anime sunt que cumulum damnationis habentes,  a scientia Dei proiecte sunt: et ideo infernales penas sine consolatione ereptionis habebunt; quedam autem in obliuione Dei non existentes, sed in superioribus examinationibus purgationem peccatorum suorum in quibus prolapse sunt recipientes; tandem absolutionem uinculorum suorum sentiunt, ad requiem erepte peruenientes. Quid est hoc? Gehenna iis obuia est qui Deum in obliuione cordis sui sine penitentia habent: cetera uero tormenta iis qui quamuis mala opera faciant, tamen in eis usque ad finem non perseuerant, sed tandem ad Deum in gemitibus suis respiciunt. Quapropter fideles diabolum fugiant et Deum diligant, mala opera abiicientes et bona cum decore penitentie complentes, ut seruus meus Ezechiel per  me inspiratus hortatur, dicens: Conuertimini et agite penitentiam ab omnibus iniquitatibus uestris, et non erit uobis in ruinam iniquitas . Quod dicitur: O uos homines qui hactenus in peccatis iacuistis: recordamini Christiani nominis uestri, conuertentes uos ad uiam salutis, et facite alia opera in fonte penitentie: qui prius fecistis multa scelera in multis uitiis, et ita a mala consuetudine uestra surgentes: non deprimet uos in ruinam mortis iniquitas illa in qua sorduistis, quia illam in die saluationis uestre abiecistis. Unde etiam hoc modo gaudium angelorum super uos erit, quoniam a diabolo recessistis et ad Deum cucurristis, eum sic melius in bonis actibus cognoscentes,  quam prius eum sciretis cum in irrisione antiqui seductoris fuistis. Quod uero de eodem lacu teterrima nebula exhalans ad finem usque quasi uisu imperceptibilem attigit: hoc est quod de profundissima perditione diabolica fraus emanans serpentem uirulentum, nefas fraudulente intentionis in se continentem ad decipiendum, hominem latenter inuasit. Quomodo? Quia cum diabolus hominem in paradiso uidit, cum magna indignatione exclamauit, dicens: O quis assequetur me in mansione uere beatitudinis? Et ita in semetipso sciebat quod malitiam suam quam in se habuit nondum in alia creatura compleuerat, sed Adam et Euam puerili innocentia in horto deliciarum degere uidens, cum magno astu extulit se ad eos decipiendum per serpentem.  Quare? Quoniam serpentem magis assimilari sibi quam aliud animal intellexit; studuit ut in dolositate illius hoc occulte perficeret quod in forma sua aperte complere non posset. Unde cum Adam et Euam a uetita sibi arbore se auertere et anima et corpore conspexit, in semetipso intellexit eos ibi diuinum preceptum habere, et quod in primo opere quod inciperent, ipsos facillime deiiceret. Nesciebat enim arborem illam uetitam esse nisi quod hoc secundum probationem dolose interrogationis sue, et secundum responsa eorum agnouit. Quapropter in ipsa clara regione candidam nubem  per nebulam teterrimam afflauit, quoniam in eodem amenitatis loco Euam innocentem animum  habentem  per seductionem serpentis ad deiectionem eius diabolus inuasit. Cur hoc? Quia sciebat mulieris mollitiem facilius uincendam quam uiri fortitudinem; uidens etiam quod Adam in caritate Eue tam uehementer ardebat, ut si ipse Euam uicisset, quidquid illa Ade diceret, Adam illud perficeret. Unde et diabolus illam et formam hominis ex illa regione eiecit, quin idem antiquus seductor Euam atque Adam de sede beatitudinis sua deceptione expellens in tenebras subuersionis detrusit. Quomodo? uidelicet Euam primum seduxit, ut ipsa Ade blandiretur quo ei assensum preberet, quia ipsa citius Adam  quam alia creatura ad inobedientiam perducere potuit; quoniam de costa illius facta fuerat. Quapropter mulier uirum citius deiicit, cum ille eam non abhorrens, uerba eius facile assumit.

uerum et non puero sed perfecto uiro scilicet Ade perfecta mulier data est, ita etiam modo, cum uir in etate perfecta fertilis est, perfecta ei mulier coniungenda est, uelut cum arbor flores incipit emittere, debita cultura ei adhibenda est. Nam de costa insito calore et humore Ade, Eua formata est, ac ideo nunc de fortitudine uiri et de calore eius semine suscepto mulier intendit prolem in mundum producere, uir enim seminator existit, mulier autem susceptrix seminis est, unde et mulier sub potestate uiri manet, quoniam ut duritia lapidis ad  teneritudinem terre est, ita etiam et fortitudo uiri ad mollitiem mulieris. Quod autem prima mulier de uiro formata est, hoc est coniunctio desponsationis mulieris ad uirum. Et hoc sic intelligendum est. Coniunctio ista non est uane neque in obliuione Dei exercenda, quia qui mulierem de uiro tulit, coniunctionem istam bene et honeste instituit, uidelicet carnem de carne formans. Quapropter ut Adam et Eua caro una exstiterunt; sic et nunc uir et mulier caro una in coniunctione caritatis ad multiplicandum genus humanum efficiuntur. Et ideo perfecta caritas in his duobus esse debet, quemadmodum et in illis prioribus. Adam enim uxorem suam culpare posset, quod ei consilio  suo mortem intulit, sed tamen eam non dimisit quandiu in hoc seculo uixit, quoniam illam sibi per diuinam potentiam datam esse cognouit. Unde propter perfectam caritatem non relinquat homo uxorem suam, nisi propter rationabilem causam illam, quam sibi fidelis Ecclesia proponit. Nec omnino diuisio in illis fiat: nisi ambo una mente in Filium meum uoluerint respicere, sic in ardenti amore illius dicentes. uolumus mundum relinquere et illum sequi, qui pro nobis passus est. Quod si hi duo in una deuotione dissentiunt ut mundum relinquant, tunc se omnino ab inuicem non separent, quia ut sanguis a carne separari non potest quandiu spiritus in illa manet, ita nec maritus nec uxor se ab inuicem diuidant, sed simul in una uoluntate  ambulent. Sed si ibi in fornicatione preuaricatio legis aut in uiro aut in muliere est, tunc aut a semetipsis, aut a sacerdotibus suis publicati, censuram spiritalis magisterii secundum quod iustum est sustinebunt. Maritus autem de uxore et uxor de marito coram Ecclesia et prelatis ipsius de transgressione coniunctionis sue secundum iustitiam Dei conqueretur: non tamen ita ut maritus aut uxor aliam copulam querat, sed ipsi aut simul in rectitudine coniunctionis permanebunt, aut se ab huiusmodi coniunctione simul abstinebunt, iuxta id quod eis per disciplinam ecclesiastice institutionis demonstratur, nec se uiperea laceratione dilaniabunt, sed pura dilectione diligent, quoniam et uir et mulier esse non possunt nisi ista copulatione procreati,  quemadmodum Paulus amicus meus testatur, dicens: Sicut mulier de uiro, ita et uir per mulierem: omnia autem ex Deo . Quod dicitur: Mulier propter uirum creata est, et uir propter mulierem factus est; quoniam ut illa de uiro, ita et uir de illa ne alterum ab altero discebat in unitate natorum suorum, quia in uno opere, unum operantur, quemadmodum er et uentus opera sua inuicem complicant. Quomodo? Aer a uento mouetur, et uentus eri implicatur, ita quod in ambitu eorum omnia uirentia illis subdita sunt. Quid est hoc? Mulier uiro et uir mulieri in opere filiorum cooperatur, unde maxima crimina ibi sunt, ubi fornicatio in diebus creationis filiorum diuisionem facit, quoniam  proprium sanguinem de fundamento loci sui uir et mulier ibi abscindunt, in alienum locum eum abiicientes. His certe fraudulentia diaboli et ira Dei relinquetur; quia fedus illud preuaricati sunt quod ipsis Deus constituit. Quapropter, ue ipsis, quando peccata ipsorum eis non remittuntur. Sed quamuis uir et mulier in natis suis, ut ostensum est, sibi cooperentur, omnia tamen uidelicet tam uir quam mulier et cetere creature ex diuina dispositione et ordinatione sunt, quoniam Deus ea secundum uoluntatem suam fecit.

Ante incarnationem autem Filii mei, quidam in antiquo populo plurimas uxores secundum uoluntatem suam simul habebant; quia nondum aperte demonstrationis prohibitionem inde audierant, quam  Filius meus in mundum ueniens ostendit rectissimo ordine huius copulationis in marito et uxore quandiu in hac uita spirarent secundum coniunctionem Ade et Eue propalatam, quoniam coniunctio hec non secundum uoluntatem hominis sed secundum timorem Dei exercenda est; quia melius est rectum coniugium iuxta dispositionem ecclesiastice discretionis habere quam fornicationem appetere, cum tamen uos homines hoc negligentes, uestram libidinem non solum secundum homines sed etiam secundum pecora exerceatis. Fides autem recta et pura dilectio agnitionis Dei inter maritum et uxorem sit, ne semine eorum diabolica arte polluto diuina ultio ipsos percutiat, cum se inuicem mordentes dilaniant, et cum semina sua inhumane secundum  pertula tiam pecorum seminant. Unde cum inuidia uipereo more eos cruciat et cum maculosa superfluitas seminis ipsorum absque timore Dei et absque humana disciplina in ipsis est; frequenter ad castigationem huius peruersitatis ipsorum recto iudicio Dei, qui ex ipsis nascuntur ad contrarietatem in membris suis destituuntur et a prosperitate uite sue deiiciuntur, nisi penitentiam illorum suscipiens, placabilem me istis ostendam. Nam qui in penitentia peccatorum suorum me inuocauerint, penitentiam ipsorum propter amorem Filii mei suscipiam; quoniam qui digitum suum ad me penitendo leuauerit, id est qui gemitum cordis sui ad me in penitentia extenderit, dicens: Peccaui, Domine, coram te; penitentiam illam mihi Filius  meus ostendit, qui sacerdos sacerdotum est, quia penitentia que sacerdotibus in amore Filii mei offertur, purgationem peccatorum eam facientibus concedit. Unde penitentiam suam digne facientes a maxilla diaboli exeunt homines, quoniam ille hamum diuine potentie deglutire uolens, iuxta illam, suam fortiter uulnerauit, ubi etiam nunc fideles anime a perditione transeuntes ad saluationem perueniunt. Quomodo? Quia sacerdotes in altari inuocatores nominis mei existentes, confessionem populorum suscipient, ubi eis remedium salutis demonstrabunt. Quapropter ut Deum placabilem habeant, semen suum in diuersitate uitiorum non contaminent, quoniam qui in fornicatione uel in  adulterio semen suum eiiciunt, filios suos qui hoc modo ex ipsis nascuntur negligentiores reddunt. Quomodo? Qui puro limo lutum uel stercus admiscet, nunquid uas stabile facit? Sic qui semen suum in fornicatione uel adulterio contaminat, nunquid filios fortitudinis gignit? Sed multi ex iis in diuersitate morum ac medullarum suarum laborant, multi autem ex eis prudentes et ad seculum et ad Deum efficiuntur. Et cum his celestis Ierusalem impletur, cum ipsi uitia deserentes et uirtutes amantes in castitate ac in magnis laboribus filium meum imitantur, martyrium ipsius in corpore suo secundum passibilitatem suam gestantes. Ubi autem infantes de homine nasci nolo, ibi uiriles uires seminis aufero, ne in uentre matris coaguletur; quemadmodum etiam  terre fructiferas uires denego, ubi hoc iusto iudicio meo facere uolo. Sed quid miraris, o homo, quod in adulteriis et in ceteris huiusmodi criminibus infantes nasci permitto? iudicium meum iustum est. Nam a lapsu Ade non inueni in humano semine iustitiam que in eo esse debuit, ubi eam diabolus in gustu pomi fugauerat, idcirco misi Filium meum in mundum sine ullo peccato de uirgine natum, quatenus in sanguine suo cui nulla pollutio carnis inerat, diabolo spolia illa que in homine rapuerat auferret.

Nam nec homo conceptus in peccato, nec angelus tegmen carnis non habens hominem in peccatis iacentem et corporali grauedine laborantem, a diabolica potestate eripere potuit, preter illum qui sine peccato ueniens et corpus mundum sine peccato  habens, eum sua passione liberauit. Unde homines quamuis in peccatis nati sint, tamen eos ad supernum regnum colligo, cum illud fideliter querunt. Electos enim meos nulla peruersitas mihi abstrahere potest, ubi Sapientia testatur, dicens: Iustorum anime in manu Dei sunt, et non tanget illos tormentum mortis . Quod dicitur. Illorum qui uiam rectitudinis complectuntur, anime cum deuoto affectu in operibus superni auxiliatoris sunt: ita ut propter bona opera quibus celum in altitudine iustitie attendunt, non confringat illos cruciamentum perditionis, quia uerum lumen eos in timore et in amore Dei pascit. Sed postquam Adam et Eua de loco amenitatis expulsi sunt, opus concipiendi et pariendi filios in semetipsis cognouerunt,  et ita de inobedientia sua in mortem cadentes, dulcedinem peccati conceperunt, cum se posse peccare cognouerunt. Sed ipsi hoc modo rectam constitutionem meam in libidinem peccati uertentes, cum commotionem uenarum suarum non in dulcedine peccati, sed in amore filiorum scire deberent eam diabolica suggestione in libidinem dederunt, quia innocentiam geniture sue perdentes, illam in peccatum miserunt. Unde, quoniam hoc non sine diabolica persuasione peractum est, idcirco et idem diabolus ad hoc opus iacula sua emisit, ne sine suggestione ipsius perficiatur, cum dixit: Mea fortitudo in conceptu hominum est, idcirco homo meus est. Et uidens quod homo particeps penarum suarum esse debuit, quia ei consenserat, iterum in semetipso  dicebat: Fortissimo Deo omnes iniquitates contrarie sunt, quoniam omnino iniustus non est. Et hoc idem deceptor in corde suo maximum sigillum posuit, uidelicet quod homo qui sibi sponte consenserat, ipsi auferri non posset. Quapropter secretum consilium in me fuit ut Filium meum ad redemptionem hominum mitterem, quatenus celesti Ierusalem redderetur homo. Et huic consilio nulla iniquitas resistere potuit, cum Fillius meus in mundum ueniens, omnes ad se collegit qui ipsum audire et imitari peccata deserendo uolebant Ego enim iustus et rectus sum nullam uolens iniquitatem, quam tu, o homo, amplecteris cum te malum posse facere cognoscis. Nam Lucifer et homo, in  initio creationis sue, mihi rebellare tentauerunt, et stare non potuerunt; de bono cadentes et malum eligentes. Lucifer autem totum malum comprehendit et omne bonum abiecit, nec illud omnino gustauit sed in morte cecidit. Adam uero bonum gustauit eum obedientiam suscepit; sed malum concupiuit, et in concupiscentia sua illud perfecit, cum inobediens Deo exstitit. Quod quare factum sit: non est a te, o homo, perquirendum, uel quid ante constitutionem seculi fuerit, uel quid post nouissimum diem futurum mortalis homo scire non potest, sed solus Deus hec nouit: nisi quantum illud electos suos Deus scire permittit. Sed et fornicatio illa que se communem hominibus facit, abominabilis coram me est, quia ab initio masculum et feminam  in honestate, et non in turpitudine constitui. Unde illi hypocrite qui dicunt sibi licitum esse secundum appetitum pecorum fornicari cum quocunque uoluerint, indigni oculis meis sunt, quoniam honorem et altitudinem rationalitatis sue despicientes in pecora respiciunt, et se illis similes faciunt: ue illis qui sic uiuentes, in hac turpitudine perseuerant.

Nec etiam uolo ut notitia sanguinis in coniugio se commisceat, ubi ardor amoris in consanguinitate nondum attenuatus est; ne impudens amor in recordatione consanguinitatis ibi oriatur, sed sanguis aliene stirpis conueniat: qui iam nullam notitiam consanguinitatis in se ardere sentit, quatenus humana disciplina in opere suo sit. Quia lac  semel uel bis coctum saporem suum non perdidit, cum septima uel octaua uice coagulatum et coctum uires suas deferens iam delectabilem saporem non nisi in necessitate habeat. Et ut notitia consanguinitatis in propria coniuge nescienda est, ita etiam et notitia consanguinitatis prioris coniugis in aliena copula abhorrenda est; nec se homo ad huiusmodi copulam coniungat, sicut et Ecclesia per doctores suos prohibet qui ipsam in multa sollicitudine et honore stabilierunt. Quod autem in ueteri Testamento homines in consanguinitate sanguinis sui precepto legis coniuncti sunt, hoc propter duritiam illorum factum est, ut inuicem pacem haberent, et ut tam firma caritas in eis esset: ne tribus diuise coniunctioni gentilium se  miscentes fedus meum infringerent, usque dum illud tempus uenit in quo Filius meus plenitudinem caritatis afferens, coniunctionem consanguinitatis carnalis copule in alienam prosapiam cum pudore uerecundie transtulit. Unde quoniam sponsa eiusdem Filii mei uinculum timoris mei et rectam iustitiam in sancto baptismate modo suscepit, idcirco etiam huiusmodi consanguinitatis coniunctio nunc a se longe sit, quia fornicatio sine uerecundia et sine moderatione libidinis in amplexibus uiri et mulieris in noto sanguine magis quam in alieno ad turpe opus accenderetur. Ego enim opus istud per hunc hominem edissero: cui illud in homine ignotum est, et qui sermonem istum non  ab homine sed a scientia Dei accepit. Sed quid nunc? Cum autem masculus in forti etate est, ita quod uene illius sanguine plene sunt, tunc fertilis in semine suo est, tunc mulierem in desponsatione legitime institutionis sibi accipiat, que etiam in feruenti etate existens semen illius cum uerecundia suscipiat, et illi prolem in uia rectitudinis gignat. Sed uir ante annos fortitudinis sue semen suum in superfluitate libidinis non eiiciat, quia hoc probatio peccati suggerente diabolo est, si semen suum in concupiscentia libidinis seminare tantauerit, antequam ipsum semen rectam coagulationem in feruente calore habere possit. Et cum uir iam fortissimus in generationis opere est, tunc uires suas secundum quod potest in illo tempore non exerceat,  quoniam, si tunc ad diabolum respicit, opus diabolicum operatur, corpus etiam suum contemptibile faciens, quod omnino illicitum est. uir autem secundum quod eum humana natura docet, in fortitudine caloris et in abundantia seminis sui rectum iter in uxore sua querat; et hoc cum humana disciplina ob studium filiorum faciat. Sed nolo ut idem opus fiat in separatione mulieris cum iam fluxum sanguinis sui patitur: quod est apertio occultorum membrorum uteri eius, ne fluxus sanguinis eius susceptum semen maturum effundat, et ita semen effusum pereat; se enim tunc mulier in dolore et in carcere positam uidet: portionem scilicet doloris partus sui tangens, sed hoc tempus doloris in muliere non damno; quoniam illud Eue  dedi quando in gustu pomi peccatum concepit, unde et mulier in hoc tempore in magno misericordie subsidio leuanda est; ipsa autem se contineat in absconso discipline; non autem ita ut in abcessu templi mei se arceat, sed fideli permissione ipsum in officio humilitatis pro salute sua ingrediatur. Quia autem sponsa Filii Dei semper integra est, uir, apertis uulneribus, si integritas membrorum eius in tactu percussionis diuisa est, templum meum nisi cum timore magne necessitatis non intrabit ne uideatur, sicut integra membra Abel, qui templum Dei fuit, Cain frater suus crudeliter fregit. Sed et mulier cum prolem pepererit, fractis occultis membris suis, templum meum non nisi secundum legem per me sibi datam ingrediatur;  quatenus sancta sacramenta eiusdem templi mei ab omni pollutione et dolore uiri et mulieris inuiolabilia sint, quia Filium meum purissima uirgo genuit: que integra absque ullo uulnere peccati fuit. Locus enim qui in honore Unigeniti mei consecratus est, integra omni corruptione liuoris ac uulneris esse debet, quoniam idem unigenitus meus integritatem uirginei partus in se nouit; unde et mulier que integritatem uirginitatis sue cum uiro corrupit, in liuore plage sue qua corrupta est ab ingressu templi mei se contineat, usque dum plaga uulneris ipsius sanetur, secundum quod ecclesiastica disciplina ipsi de eadem causa certissime demonstrat. Nam cum Filio meo in ligno  crucis sponsa ipsius coniuncta fuisset, ipsa, usque dum Filius meus discipulis suis precepit ut ueritate Euangelii per totum mundum disseminarent, in occulto se continuit, ac deinde aperte surrexit et gloriam sponsi sui in generatione spiritus et aque palam predicauit. Sic et uirgo, que uiro coniungitur, faciat cum pudica scilicet uerecundia usque ad tempus illud quod sibi ecclesiastica censura proponit; in occulto maneat, et hoc peracto de occultatione sua se transferens ad dilectionem sponsi sui, aperte procedat.

Nolo etiam ut predictum opus uiri ac mulieris exerceatur cum iam radix infantuli in muliere posita est, ne coagulatio infantuli superfluo et perdito semine polluatur usque ad purgationem partus  ipsius, quod iterum ob amorem filiorum in rectitudine et non in petulantia fieri non prohibetur. Sic genus humanum in procreatione sua in honestate humane discipline procedere positum est: et non sicut uaniloquium stultorum hominum clamat dicentium sibi licitum esse libidinem suam secundum uoluntatem suam exercere, dicentes: Quomodo possumus nos tam inhumane continere? O homo, si respicis ad diabolum, ipse te ad omne malum excitat et mortifero ueneno suo interficit; si autem ad Deum oculos leuas, ipse tibi adiutorium prebet et te castum facit. Nonne in opere tuo magis libidinem quam castitatem appetis? Mulier uiro subiecta est in qua ipse semen suum seminet, sic etiam terram operatur ut fructum afferat. Nunquid uir  terram operatur, ut spinas et tribulos gignat? Nequaquam, sed ut dignum fructum det. Ita etiam hoc studium hominis in amore filiorum et non in petulantia libidinis esse debet. Ergo, o homines, plorate et ululate ad Deum uestrum quem tam frequenter in peccatis uestris contemnitis, cum in pessima fornicatione semen uestrum eiicitis; ibi non solum fornicatores, sed etiam et homicide existentes, quia respectum Dei abiicitis et libidinem uestram secundum uoluntatem uestram completis. Unde etiam diabolus in hoc opere semper persequitur uos, sciens quod magis concupiscentiam uestram appetitis quam gaudium filiorum inspiciatis. Audite ergo qui in turribus ecclesie estis. In fornicatione uestra nolite me accusare,  sed uosmetipsos inspicite; quoniam, cum ad diabolum curritis me contemnentes, illicita opera facitis, et ideo casti esse non uultis, ut seruus meus Osee de contaminato populo loquitur, dicens: Non dabunt cogitationes suas ut reuertantur ad Deum suum, quia spiritus fornicationis in medio eorum, et Deum non cognouerunt . Quod dicitur: Maligni homines Deum non cognoscentes faciem cordis sui abscondunt, non conuertentes eam in diuersis inuolutionibus machinationis sue ut redeant ad ueram claritatem, perspicaci scilicet oculo non discernentes que Dei sunt, sed malum in semetipsis nutriunt; quoniam afflatio petulantis immunditie per diabolicam suggestionem uirilem fortitudinem  quam in se habere deberent emollit, non sinens eos ut in Deum bonam conscientiam suam ponant, cum aduersarius ipsos a uita felicitatis auertit. Sed nunc ad amantissimas oues meas que in corde meo plantate sunt me conuertam, semen castitatis existentes; uirginitas enim per me plantata est, quia etiam Filius meus de uirgine natus est. Et ideo uirginitas est pulcherrimum pomum inter omnia poma conuallium, et magna persona in omnibus personis que in palatio indeficientis regis sunt, quoniam ipsa precepto legis subdita non est, quia unigenitum meum mundo edidit. Quapropter audiant qui Filium Dei sequi uolunt in innocentia libere castitatis et in separatione merentis uiduitatis; quoniam nobilior est uirginitas non polluta  ab initio quam uiduitas oppressa uirili iugo, cum tamen post dolorem suum in quo uirum suum perdidit, uirginitatem subsequitur: Filius enim meus plurimos dolores in corpore suo pertulit et mortem crucis subiit; unde et uos in amore ipsius multas angustias patiemini, cum in uobismetipsis superabitis quod in libidine peccati ex gustu pomi seminatum est; sed tamen ibi ab incendio libidinis effluentes riuulos in semine uestro sustinentes, cum tam casti esse non potestis quin fragilitas humane debilitatis se latenter ostendat in uobis; in illo habere passionem Filii mei imitari debetis, cum uobismetipsis resistitis ardentem flammam libidinis, uidelicet in uobis exstinguentes et alia secularia que mundi sunt, scilicet iram, superbiam,  luxuriam, et cetera huiusmodi uitia cohibentes, atque uictoriam istam magno certamine perficientes. Unde tunc prelia ista magno decore et multo fructu clariora super solem et dulciora super aromatum suauitatem coram me apparent; quia unigenitum meum in doloribus eius imitamini cum ardentem libidinem tam forti certamine in uobis conculcatis. Et cum sic perseueratis, multam gloriam inde in celesti regno consequimini. O uernantissimi flores, angeli mei, in uestro certamine admirantur quod mortem euaditis, quod in uenenoso luto mundi polluti non estis cum tamen carnale corpus geratis, illud hoc pacto conculcantes, quod gloriosi in consortio eorum eritis,  quoniam secundum similitudinem ipsorum impolluti apparetis, ideo gaudete cum sic perseueratis, quia tunc uobiscum sum, cum me fideliter suscipitis et uocem meam cum gaudio cordis uestri adimpletis, quemadmodum in secreta uisione Ioannis dilecti mei ostendo, dicens: Ecce sto ad ostium et pulso: si quis audierit uocem meam, intrabo ad illum et cenabo cum illo, et ipse mecum . Quod dicitur: uos qui me saluatorem uestrum fideliter amatis, uidete quia uobis succurrere uolens exspecto ad tabernaculum cordis uestri, considerans quid conscientia uestra in scrinio cordis sui contineat, et cum inspiratione recordationis mentis uestre spiritum uestrum ad apertionem susceptionis bone uoluntatis commoneo. Quod si tunc fidele cor percipit  sonitum timoris mei, coniungo me ad ipsum amplectens eum, indeficientemque cibum capiens eum illo, cum ipse suauem gustum in bonis operibus semetipsum mihi prebet, ita et ipse cibum uite in meipso percepturus est, quoniam illud amat: quod iustitiam desiderantibus uitam affert. Sed, ut uides, Adam et Eua de paradiso expulsis, lucidissimus splendor eamdem regionem circumdedit; quoniam illis ob transgressionem suam locum amenitatis exeuntibus, potentia diuine maiestatis omnem maculam totius contagionis ab eodem loco sequestrans eum ita sua claritate muniuit, ne amodo ulla contrarietate tangeretur, ostendens etiam quod transgressio illa que in eo facta fuerat quandoque clementer et misericorditer abolenda esset. Et ita  omnia elementia mundi que prius in magna quiete constiterant, in maximam inquietudinem uersa, horribiles terrores ostenderunt; quia creatura illa que ad seruitutem hominis creata fuerat, nec ullam aduersitatem in se senserat  tranquillitatem suam reliquit, et inquietudinem suscepit, maximas et plurimas contrarietates hominibus inferens ut homo seipsum ad deteriora flexerat; per illam cerceretur. Quid hoc? Quia homo in loco deliciarum Deo rebellis exstitit, idcirco et creatura illa que homini in seruitio subiecta fuit, se homini opposuit. Et paradisus est locus amenitatis, qui floret, in uiriditate florum, et herbarum, et deliciis omnium aromatum, repletus optimis odoribus, dotatusque  in gaudio beatarum animarum, dans fertilissimam fecunditatem aride terre, quia fortissimam uim terre tribuit, uelut anima corpori uires prebet, quoniam paradisus in umbra et in perditione peccatorum non obscuratur. Quapropter audite et intelligite me uos qui in cordibus uestris dicitis: Quid sunt hec? et cur sunt hec? O cur tam stulti estis in cordibus uestris qui ad imaginem et similitudinem Dei facti estis? Quomodo tam magna gloria et tantus honor qui uobis datus est, posset esse sine probatione: cum tamen aurum quod quasi nichil est et aliquid inane, debeat in igne probari, et pretiosi lapides in purgatione poliri, et huiusmodi omnia in omnibus perquiri? Ergo, o stulti homines, hoc quod ad imaginem et similitudinem  Dei factum est, quomodo sine probatione posset subsistere? Nam homo super omnem creaturam examinandus est, et ideo per omnem creaturam probandus est. Quomodo? Spiritus per spiritum probandus est, caro per carnem, terra per erem, ignis per aquam, pugna per pacem, bonum per malum, pulchritudo per deformitatem, paupertas per diuitias, dulcedo per amaritudinem, sanitas per infirmitatem, longum per breuem, durum per molle, altitudo per profunditatem, lux per tenebras, uita per mortem, paradisus per penas, celeste regnum per gehennam, et terrena cum terrenis, celestia cum celestibus. Sic homo in omni creatura probatus est, uidelicet in paradiso, in terra et  in inferno: postea collocatus est in celo. Aperte enim uidetis pauca de multis, que ante oculos uestros abscondita sunt. Et cur deridetis ea que recta, plana, et iusta, ac bona in omnibus bonis coram Deo sunt? Quare his indignamini? Deus iustus est; sed genus hominum in preuaricatione preceptorum Dei iniustum est, cum sapientius Deo esse contendit. Nunc dic mihi, o homo, quid putas te fuisse cum nondum eras in anima et corpore? Tu uero nescis quomodo creatus sis. Sed nunc, o homo, celum et terram uis perscrutari, et iustitiam eorum in constitutionem Dei diiudicare, et summa dignoscere; cum nec infima ualeas examinare, quia nescis quomodo uiuas in corpore, uel quomodo exuaris a corpore. Qui te in primo homine creauit, ille hec omnia preuidit.  Sed item mitissimus Pater misit Unigenitum suum mori pro populo, ut hominem a diabolica potestate liberaret. Et sic homo liberatus fulget in Deo, et Deus in homine; consortium homo cum Deo habens, fulgentiorem claritatem quam prius haberet, possidet in celo. Quod non fuisset, si Filius Dei carnem non induisset, quoniam, si homo in paradiso permansisset, Filius in cruce passus non fuisset. Sed cum homo per callidum serpentem deceptus est, Deus in uera misericordia tactus, Unigenitum suum in purissima uirgine incarnari uoluit, atque ita post ruinam hominis eleuate sunt plurime uirtutes in celo fulgentes, ueluti est humilitas regina uirtutum, que in uirgineo partu floruit, ut etiam cetere uirtutes que electos Dei ad celestia perducunt.  Nam cum ager multo labore colitur, multum fructum profert, ut in humano genere ostensum est; quia post ruinam hominis, plurime uirtutes ad subleuationem eius surrexerunt. Sed, o homines, uos grauati corporali pondere, non uidetis illam magnam gloriam que uobis sine macula et sine ulla dedignatione in plena iustitia Dei preparata est, quam nullus auferre potest; prius enim quam fabrica mundi constituta fuisset, hec omnia Deus in uera iustitia preuiderat. Unde, o homo, similitudinem hanc considera.

Dominus qui in multo studio hortum facere uult, primitus aptum locum horti ponit, ac deinde locum cuiusque plantationis disponens, fructum bonarum arborum utilitatem, saporem, odorem habentium  et diuersorum generum aromata considerat. Et sic Dominus magnus et profundus artifex quamque plantationem suam in eo disponit, ut bene discerni in utilitate sua possit, ac deinde cogitat quanta munitione eum circumdet, ut nullus inimicorum plantationem eius dissipare ualeat. Tunc etiam pigmentarios suos constituit, qui eumdem hortum rigare sciant et qui fructum eius colligant, et exinde diuersa pigmenta conficiant. Quapropter, o homo, diligenter considera, quia, si Dominus ille preuidet quod hortus suus nullum fructum nec ullam utilitatem proferens destruendus est, quare tunc tantus et tam profundus artifex hortum illum tam magno studio et tam magnis laboribus exstruit,  plantat, rigat et munit? Audi igitur et intellige. Deus qui sol iustitie est, splendorem suum super lutum quod preuaricatio hominis est misit; et splendor ille in multa claritate resplenduit, quoniam lutum illud ualde fedum et opacum fuit. Sol enim in sua claritate effulsit, et lutum in sua feditate putruit; unde sol maiori delectatione a uidentibus amplectebatur, quam si lutum ei appositum non esset. Sed sicut lutum ad similitudinem solis fedum est, sic etiam transgressio hominis ad iustitiam Dei iniqua est. Unde iustitia, quia pulchra est, diligenda est; et iniquitas, quoniam feda est, odienda. In hanc feditatem cecidit ouis Domini qui hortum plantauerat. Et huiusmodi ouis per consensum suum, non per Domini ignauiam a Domino  sublata est; quam postea Dominus multo studio et iustitia requisiuit. Quapropter tunc chorus angelorum in maximo gaudio illuminatus est, cum hominem angeli in celo uiderunt. Quid hoc? Cum innocens agnus in crucem suspensus est, elementa tremuerunt, quia nobilissimus uirginis filius de manibus homicidarum corporaliter occisus est. In cuius morte perdita ouis ad pascua uite reportata est. Nam antiquus persecutor, postquam uidit quod ouem illam propter sanguinem innocentis agni quem agnus in remissionem peccatorum hominum effuderat perdere debuit, tunc primum cognouit quis agnus ille esset, quoniam prius scire non potuit, quomodo celestis agnus sine uirili semine et sine ulla concupiscentia peccati de uirgine in obumbratione  Spiritus sancti incarnatus est; idem enim persecutor in initio creationis sue in flatu superbie erexit se, in mortem seipsum precipitans, et hominem de gloria paradisi deiiciens, cui Deus in potestate sua resistere noluit, sed eum in humilitate per filium suum superauit. Et quia Lucifer iustitiam Dei contempsit iusto iudicio Dei, incarnationem unigeniti Filii Dei scire non potuit. Nam in hoc abscondito consilio perdita ouis ad uitam reportata est. Unde, o rebelles homines, cur tantam duritiam assumitis? Deus hominem deserere noluit, sed Filium suum ad saluationem eius misit; quoniam sic Deus caput superbie in antiquo serpente contriuit. In ereptione enim hominis de morte infernus claustrum suum aperuit, Satana clamante:  ue, ue! quis me adiuuabit? Sed et omnis diabolica turba in fremitu magno seipsam decerpsit, admirans que tanta potestas esset, cui ipsa cum principe malitie resistere non posset, cum sibi fideles animas auferri uideret. Sic homo super celos eleuatus est; quia Deus in homine, et homo in Deo per Filium Dei apparuit. Idem etiam Dominus qui ouem perdiderat, sed eam tam gloriose ad uitam reduxerat, pretiosam margaritam in eamdem similitudinem habuit, que perdita in multas sordes incidit. Sed ipse eam ita in sorde iacere non permittens eam quesiuit, et inuentam gaudenter extraxit, et de sorde in qua iacuerat, extractam ita expurgauit: ut aurum in fornace purgari solet et eam in pristinum  honorem maiori gloria reparauit. Nam Deus hominem creauit, sed ipse diabolica persuasione in mortem corruit; de qua eum Filius Dei per sanguinem suum eripuit, et eum ad celestem honorem gloriose perduxit. Quomodo? In humilitate et caritate. Humilitas enim Flium Dei de uirgine nasci fecit, ubi ipsa humilitas nec in maris amplexibus, nec in curiositate carnis, nec in diuitiis terrenis, nec in aureis ornamentis, nec in secularibus honoribus inuenta est, sed Filius Dei in presepio iacuit, quia mater eius paupercula fuit. Et humilitas semper gemit, plorat et omnia crimina interimit: quod opus ipsius est. Unde quisquis diabolum uult expugnare, se muniat et armet humilitate, quoniam Lucifer tam ualde fugit, et uelut coluber se coram ea in cauernam  abscondit, quia ubi ipse illum apprehenderit, eum quasi fragillimum filum citius frangit. Charitas quoque unigenitum Dei Filium in sinu Patris in celo continet et eum in uterum matris in terram demisit, quoniam ipsa nec peccatores nec publicanos spernit, sed omnes saluare intendit. Quapropter et fontem lacrymarum ab oculis fidelium sepius educens duritiam cordis emollit. In hoc humilitas et caritas clariores ceteris uirtutibus sunt; quoniam humilitas et caritas sunt uelut anima et corpus, que fortiores uires ceteris uiribus anime et membris corporis habent. Quomodo? Humilitas est quasi corpus et caritas uelut anima nec ab inuicem separari possunt sed simul operantur,  sicut nec anima nec corpus disiungi ualent ed sibi cooperantur, quandiu homo in corpore uiuit. Et sicut anime et corpori diuersa membra corporis secundum uires suas subiecta sunt, ita etiam humilitati et caritati cetere uirtutes secundum iustitiam suam cooperantur. Et ideo, o homines, ad gloriam Dei et pro salute uestra humilitatem et caritatem sectamini: cum quibus armati diabolicas insidias non timebitis, sed indeficientem uitam possidebitis. Unde quicunque scientiam in Spiritu sancto et pennas in fide habet, admonitionem meam non transgrediatur sed eam in gustu anime sue amplectendo percipiat.




uISIO TERTIA.


SUMMARIUM.---Quod per uisibilia et temporalia ea que inuisibilia sunt et eterna manifestantur. De firmamento ad similitudinem oui facto. De lucido igne et umbrosa pelle. De positione solis et trium stellarum. De ascensu solis. De descensu eiusdem et quid significet. uerba actus apostolorum ad idem De primo uento et turbinibus eius. De secundo uento et turbinibus eius. De tenebroso igne, et sonitu, et de acutis lapidibus. De purissimo ethere et positione lune et duarum stellarum. De positione aliarum stellarum. De tertio uento et turbinibus eius. De aquoso ere et alba pelle. De quarto uento et turbinibus eius. De arenoso globo terre. uerba Dauid ad eamdem rem. De terremotu et quid significet. De maximo monte inter aquilonem et orientem De iis qui peruersa arte in creaturis futura scrutantur. uerba Euangelii. Qualiter diabolus hominibus illudit per magicam artem. Parabola de eadem re. Cum salus hominis et utilitas completa fuerit, seculum mutabitur. uerba Iob ad eamdem rem. uerba Dei de eodem. Quod Deus auguria in stellis et in ceteris creaturis amplius tolerare non uult. De stultitia et contumacia hominis. Similitudo de hedo, et ceruo, et lupo. Comparatio de medico. uerba Ioannis.

 Post hec uidi maximum instrumentum, rotundum et umbrosum secundum similitudinem oui superius arctum et in medio amplum, ac inferius constrictum; in cuius exteriori parte per circuitum lucidus ignis fuit quasi pellem umbrosam sub se habens. Et in igne illo erat globus rutilantis ignis tante magnitudinis, ut instrumentum totum ab eo illustraretur, super se tres faculas sursum ordinate positas habens, que suo igne eumdem globum ne laberetur continebant, et globus ille se aliquando sursum extulit et plurimus ignis ei occurrit, ita quod exinde flammas suas longius produxit, ac se aliquando deorsum inflexit, multumque frigus ei obuiam uenit: quapropter flammas suas citius subduxit. Sed et de igne illo qui instrumentum circumdederat  flatus quidam cum suis turbinibus exiebat, et de pelle illa que sub eo iacebat alius flatus cum turbinibus suis ebulliebat, qui se in ipso instrumento hac et illac diffundebat. In eadem quoque pelle quidam tenebrosus ignis tanti horroris erat quod eum intueri non ualebam, qui totam pellem illam sua fortitudine concutiebant plenus sonituum, tempestatum et acutissimorum lapidum maiorum et minorum. Qui dum sonitum suum eleuaret, ille lucidus ignis, et uenti, et er commouebantur, ita quod fulgura sonitum ipsum preuenerunt, quia ignis ille, primum commotionem eiusdem sonitus in se sentiebant. Sed sub eadem pelle purissimus ether erat sub se nullam pellem habens;  in quo etiam globum quemdam candentis ignis plurime magnitudinis cernebam, super se duas faculas  sursum apparenter positas habentem ipsumque globum ne modum cursus sui excederet continentes et in eodem ethere multe et clare sphere ubique posite fuerant; in quas idem globus interdum se aliquantulum euacuans claritatem suam emisit, et ita sub prefatum rubeum igneumque globum recurrens, et ab eo flammas suas restaurans: iterum illas in easdem spheras efflauit. Sed et ab ipso ethere quidam flatus cum suis turbinibus erumpebat; qui se in prefatum instrumentum ubique dilatabat. Sub eodem autem ethere, aquosum erem uidebam albam pellem sub se habentem qui se hac et illac diffundens, omni instrumento illi humorem dedit. Qui dum se interdum repente congregaret, repentinam pluuiam multo fragore emisit; et dum  se leniter diffudit, blandam pluuiam leni motu effudit. Sed et ex eo quidam flatus cum turbinibus suis exiens, per predictum instrumentum se ubique expandit. Et in medio istorum elementorum quidam arenosus globus plurime magnitudinis erat: quem eadem elementa ita circumdederant, quod nec hac nec illac dilabi poterat. Sed dum interdum eadem elementa cum predictis flatibus se inuicem concuterent, eumdem globum sua fortitudine aliquantulum moueri compellebant. Et uidi inter aquilonem et orientem uelut maximum montem, qui uersus aquilonem multas tenebras et uersus orientem multam lucem continebat; ita tamen quod nec lux illa ad tenebras, nec tenebre ad lucem pertingere poterant.  Audiuique iterum uocem de celo mihi dicentem: Deus qui omnia sua uoluntate condidit, ea  ad cognitionem et honorem nominis sui creauit, non solum autem ea que uisibilia et temporalia sunt in ipsis ostendens, sed etiam illa que inuisibilia et eterna sunt in eis manifestans. Quod et uisio hec quam cernis demonstrat. Nam hoc maximum instrumentum quod uides rotundum et umbrosum secundum similitudinem oui superius arctum, et in medio amplum ac inferius constrictum, declarat fideliter omnipotentem Deum in maiestate sua incomprehensibilem, et in mysteriis suis inestimabilem, et spem omnium fidelium existentem, cum primitus homines rudes et simplices in actibus suis essent, postea in ueteri ac noua lege instructiores se mutuo molestant et affligunt, et tandem circa finem mundi multas erumnas in angustiis suis passuri  sunt.

In cuius exteriori parte per circuitum lucidus ignis est, quasi pellem umbrosam sub se habens: designat quod Deus illos qui extra ueram fidem sunt ubique per ignem ultionis sue exurit; eos uero qui intra fidem catholicam manent, ubique per ignem consolationis sue purificat; ita diabolice peruersitatis tenebrositatem prosternens, ut et factum est cum diabolus a Deo creatus se Deo opponere uolens in perditionem deuictus corruit. Et in igne isto est globus rutilantis ignis tante magnitudinis, ut instrumentum totum ab eo illustretur; qui splendore claritatis sue ostendit quod in Deo Patre est ineffabilis unigenitus eius sol iustitie fulgorem ardentis caritatis habens, tanteque glorie existens, ut omnis creatura  a claritate lucis eius illuminetur, super se tres faculas sursum ordinate positas habens, que suo igne globum ne labatur continent, uidelicet sua administratione trinitatem omnia continentem et demonstrantes quod Filius Dei de celo ad terras descendens, angelis in celestibus relictis hominibus etiam qui in anima et corpore subsistunt celestia manifestauit, qui claritatis eius beneficio ipsum glorificantes: omnem noxium errorem abiiciunt, cum eum uerum Dei Filium de uera uirgine incarnatum magnificauit, postquam ipsis eum angelus prenuntiauit, et postquam homo in anima et corpore uiuens eum fideli gaudio suscepit.

Quapropter et idem globus se aliquando sursum  eleuat plurimusque ignis ei occurrit, ita quod exinde flammas suas longius producit: significans quia, ubi tempus illud uenit quod Unigenitus Dei pro redemptione et subleuatione humani generis per uoluntatem Patris incarnari debuit, Spiritus sanctus in uirtute Patris superna mysteria in beata uirgine mirabiliter operatus est, ita quod eodem Filio Dei in uirginali pudicitia fecunda uirginitate mirificum fulgorem dante, uirginitas gloriosa effecta est. Quoniam in nobilissima uirgine, summe desiderabilis incarnatio demonstrata est. Et ita etiam se aliquando deorsum inclinat, multumque frigus ei obuiam uenit; quam ob causam flammas suas citius subducit, declarans quoniam idem Unigenitus Dei ex uirgine natus, et ita ad paupertatem hominum  misericorditer inclinatus, plurimis miseriis ipsi occurrentibus multas corporales angustias sustinens, cum se mundo corporaliter ostenderat, de mundo transiens ad patrem rediit discipulis etiam ipsius astantibus, quemadmodum scriptum est: uidentibus illis, eleuatus est, et nubes suscepit eum ab oculis eorum . Quod dicitur: Filiis Ecclesie in interiori scientia cordis sui Filium Dei suscipientibus: sanctitas corporis eius eleuata est in potentia diuinitatis ipsius et in mystico miraculo nubes secreti mysterii suscepit eum a mortalibus oculis abscondens ipsum flabrisque uentorum ipsi famulantibus. Sed ut uides de igne illo qui idem instrumentum circumdederat flatus quidam cum suis turbinibus exiebat: qui ostendit quoniam ab omnipotente  Deo totum mundum sua potestate complente, uera disseminatio iustis sermonibus processit quando ipse uiuus et uerus Deus hominibus in ueritate demonstratus est. Et de pelle illa que sub eo est alius flatus cum turbinibus suis ebullit, quia etiam de diabolica rabie que Deum ignorans non timet, pessima fama cum nequissimis locutionibus exit; qui se in ipso instrumento hac et illac diffundunt, quoniam in seculo diuersis modis utiles et inutiles rumores inter populos se commiscent. In eadem quoque pelle quidam tenebrosus ignis tanti horroris est, quod eum intueri non potes: qui declarat quod in pessimis et in nequissimis insidiis antiqui proditoris, teterrimum homicidium tanti feruoris erumpit quod insaniam illius humanus intellectus  discernere non ualet, qui totam pellem illam sua fortitudine concutit; quoniam homicidium omnes diabolicas malignitates suo horrore complectitur, cum in primogenitis ab ira odium ebulliens fratricidium perpetrauit, ignis ille plenus sonituum erat, tempestatum et acutissimorum lapidum maiorum et minorum: quia homicidium plenum auaritia est et ebrietatibus atque seuissimis nequitiis que sine misericordia bacchantur tam in magnis homicidiis quam in minoribus uitiis. Qui dum sonitum suum eleuat ille lucidus ignis et uenti et er commouentur; quoniam, dum homicidium in cupiditate effusionis sanguinis stridet superna iudicia, celeres rumores, et ubique ad ruinam  homicide extente preparationis in ultione recti iudicii suscitantur: ita quod fulgura sonitum ipsum preueniunt, quia ignis ille primum commotionem eiusdem sonitus in se sentit. Nam seueritas diuini examinis scelus illud superando opprimit, cum diuina maiestas, antequam fremitus illius insame publice manifestetur eo oculo cui omnia nuda sunt aperte preuideat.

Sed sub illa pelle purissimus ether est sub se nullam pellem habens; quoniam sub insidiis antiqui proditoris serenissima fides lucet, in qua nulla incertitudo infidelitatis latet, a seipsa non fundata, sed in Christo sustentata, in quo etiam quemdam globum candentis ignis plurime magnitudinis uides qui uere designat iunctam Ecclesiam, in fide candorem  innocentis claritatis plurimique honoris ut tibi demonstrent pretendentem, et super se duas faculas sursum clare positas habentem ipsumque globum ne modum cursus sui excedat continentes, quod sua significatione sunt ostendentes; quod Ecclesiam de supernis edita duo Testamenta uidelicet ueteris et noue auctoritatis, ad diuina precepta celestium secretorum trahunt; quia ipsa eamdem ne in uarietatem morum se precipitanter extendat continent, et quia et uetus et noua testificatio beatitudinem superne hereditatis ipsi ostendunt. Quapropter etiam in eodem ethere multe et clare sphere ubique posite sunt in quas idem globus interdum se aliquantulum euacuans claritatem suam emittit; quoniam in puritate fidei plurima et splendida opera  pietatis ubique apparent, in quibus Ecclesia certo quodam tempore conculcationem aliquantulum sustinuit, et decor mirabilium suorum aliquantulum euanuit, cum ipsa uelut in merore iacens, claritatem tamen priorum operum in perfectis hominibus admirabatur; et ita sub prefatum rubeum, igneumque globum recurrens et ab eo flammas suas restaurans: iterum illas in easdem spheras efflauit, quoniam ipsa in contritione posita sub protectionem Unigeniti Dei properans, et ab eo sufferentias diuine confortationis accipit amorem supernorum in beatis operibus declarans. Unde et ab ipso ethere quidam flatus cum suis turbinibus erumpit, qui se in prefatum instrumentum ubique dilatat; quia ab  unitate fidei ualidissima fama cum ueris et perfectis assertionibus in auxilium hominum emanans; fines totius orbis multa celeritate percussit. Sub eodem autem ethere aquosum erem uides albam pellem sub se habentem, qui se hac et illac diffundens omni instrumento illi humorem prestat; quoniam sub fide que tam in antiquis tam in nouis patribus erat, baptismus in Ecclesia ad salutem credentium  in innocentia beatissime stabilitatis fundatus se diuina inspiratione ubique dilatans uniuerso orbi irrigationem salutis in credentibus attulit. Qui dum se interdum repente congregat, repentinam pluuiam multo frigore emittit; et dum se leniter diffundit, blandam pluuiam leni motu dat, quia, dum baptismus aliquando  per assertores ueritatis in uelocitate predicationis et in profunditate mentis ipsorum multiplicabatur, celeri copia uerborum in inundatione predicationis eorum, attonitis hominibus manifestabatur, interdum etiam baptismus suaui temperamento predicatione dilatatus, suaui irrigatione cum discretionis adiutorio populis attractis propalabatur.

Quapropter et ex eo quidam status cum turbinibus suis exiens, per predictum instrumentum se ubique diffundit; quoniam ab inundatione baptismatis salutem credentibus afferentis uerissima fama cum uerbis fortissimorum sermonum egrediens omnem mundum manifestatione beatitudinis sue perfudit, ut iam in populis infidelitatem deserentibus  et fidem catholicam appetentibus: aperte declaratur. Et in medio istorum elementorum, quidam arenosus globus plurime magnitudinis est, quem elementa ita circumdant quod nec hac nec illac dilabi potest: qui manifeste ostendit in fortitudine creaturarum Dei, hominem profunde considerationis degentem de limo terre mirabili modo multa gloria factum, et uirtute creaturarum ita circumdatum quod ab eis nullo modo separari ualet; quia elementa mundi ad seruitutem hominis creata ipsi famulatum exhibent, dum homo uelut in medio eorum sedens ipsis diuina dispositione presidet, ut etiam per me inspiratus Dauid dicit: Gloria et honore coronasti eum, et constituisti eum super opera manuum tuarum . Quod dicitur: O tu  Deus qui omnia mirabiliter fecisti, aurea et purpurea corona intellectus et dignissimo indumento uisibilis speciei coronasti hominem; ita ponens eum quasi principem super altitudinem perfectorum operum tuorum, que in creaturis tuis iuste et bene disposuisti. Tu enim pre aliis creaturis tuis magnas et mirandas dignitates homini indidisti. Sed, ut uides, dum interdum elementa illa cum predictis flatibus se inuicem concutiunt, ipsum globum sua fortitudine aliquantulum moueri compellunt; quia, dum congruo tempore, creature Dei cum fama miraculorum creatoris sibi inuicem congrediuntur, ita quod miraculum miraculo magno tonitruo uerborum inuoluitur, homo illorum miraculorum magnitudine  perculsus concussionem mentis et corporis sui sentit, dum in mirabilibus illis attonitus imbecillitatem fragilitatis sue considerat.

Et uides inter aquilonem et orientem uelut maximum montem, qui uersus aquilonem multas tenebras et uersus orientem multam lucem habet, quoniam inter diabolicam impietatem et diuinam bonitatem magnus casus hominis apparet per pessimam maligni deceptionem in reprobis multas miserias damnationis et per optabilem salutem in electis plurimam felicitatem redemptionis tenens, ita tamen quod nec lux illa ad tenebras, nec tenebre ille ad lucem pertingere possunt; quia opera lucis operibus tenebrarum se non interserunt, nec opera tenebrarum ad opera lucis ascendunt, quamuis diabolus  ea frequenter per malos homines offuscare laboret, quemadmodum euenit in paganis, in hereticis, et in pseudoprophetis, et in iis quos isti sua fallaci deceptione post se trahere conantur. Quomodo? Quia uolunt ea scire, que ipsis scienda non sunt; illum imitantes, qui se altissimo similem esse uoluit. Et quoniam illum subsequuntur; ideo et ille mendacium quasi ueritatem eis secundum uoluntatem ipsorum demonstrat, unde mecum non sunt: nec ego cum illis, quia uias meas non ambulant, sed extraneas semitas amant, inquirentes quid eis stulta creatura de futuris causis fallaciter ostendat, et hoc ita uolunt scire secundum quod illud peruerse exquirunt me contemnentes, et sanctos meos abiicientes; qui sincero corde me diligunt. Sed huiusmodi  homines qui peruersa arte tam pertinaciter me tentant, ita quod creaturam illam que ad seruitutem ipsorum facta est perscrutantur, sciscitantes ut rem illam quam scire uolunt eis secundum uoluntatem ipsorum ostendat: nunquid possunt in scrutatione sue artis elongare uel abbreuiare tempus uite quod eis a creatore suo constitutum est? Certe hoc nec diem nec horam facere preualent. Aut nunquid possunt predestinationem Dei auertere? Nullo modo, o miseri, nonne permitto creaturas uobis passiones uestras interdum demonstrare, que signa tunc ideo habent, quia me Deum timent, uelut seruus facultatem Domini sui aliquando ostendit, et ut bos et asinus ac cetera animalia uoluntatem dominorum suorum manifestant,  cum eam in seruitute sua fideliter adimplent. O stulti, cum me obliuioni traditis, nec ad me respicientes, nec me adorantes, sed aspicientes ad subiectam uobis creaturam quid ipsa portentet et ostendat, tunc pertinaciter me abiicitis infirmam creaturam pro Creatore uestro colentes. Quapropter et ego tibi dico: o homo, cur creaturam illam colis que te nec consolari nec tibi auxiliari potest, et que tibi nullam prosperitatem in felicitate confert? uelut mathematici mortis instructores et in incredulitate gentilium sequaces temere affirmare solent: stellas hominibus uitam tribuere et omnes actus uestros disponere. O miseri, quis stellas fecit? Sed stelle interdum ex permissione mea cum quibusdam signis hominibus declarantur, ut etiam  Filius meus in Euangelio ostendit, ubi ait: Erunt signa in sole, et luna, et stellis.  Quod dicitur: In lumine horum luminum hominibus ministratur, et circuitu ipsorum tempora temporum ostenduntur. Unde etiam in nouissimis temporibus lamentabilia et periculosa tempora permissione mea in ipsis demonstrabuntur, ita quod radius solis, et splendor lune, et claritas stellarum aliquando subtrahetur, ut corda hominum ex hoc concutiantur. Sic et per stellam ex uoluntate mea incarnatio filii mei ostensa est. Homo autem propriam stellam que uitam ipsius disponat non habet, uelut stultus et errans populus asserere conatur, sed omnes stelle omni populo in seruitute communes sunt. Sed quod  stella illa ceteris stellis preclarior effulsit: hoc est quia Unigenitus meus pre aliis hominibus uirginali partu sine peccato natus est. Ipsa autem nullum aliud iuuamen filio meo attulit, nisi quod solam incarnationem eius populo fideliter nuntiauit, quoniam omnes stelle et creature me timentes, iussionem meam tantum perficiunt, nec ullius rei in ulla creatura significationem ullam habent. Nam cum mihi placuerit, creature iussionem meam ostendunt, uelut cum faber nummum faciens in eo sibi placentem formam celat; tunc nummus formam sibi impositam declarat, illius rei nullam de se potestatem habens, non enim nouit quando faber aliam formam illi imponere uelit, quoniam nec longum, nec breue tempus sue forme discernit.  Quid est hoc? O homo, si lapis coram te iaceret in quo aliqua signa passionum tuarum diligenter eum intuens coniectares: tunc secundum fallacem existimationem tuam aut de infelicitate tua contristatus aut de prosperitate tua elatus in deceptione diceres: Ah! moriar, uel euah! uiuam, aut heu! quanta infelicitas; seu euah! quanta prosperitas mea est? Et quid tunc lapis ille tibi conferret? Num quidquam tibi auferret aut daret? Sed nec tibi obesse uel prodesse ualeret. Sic etiam nec stelle, nec ignis, nec aues, nec alia huiusmodi creatura in signis scrutationis sue quidquam te ledere uel iuuare possunt. Quod si in creaturam hanc que ad seruitutem tuam facta est confidis abiiciens me, tunc et ego iusto iudicio meo ex oculis meis te proiicio, felicitatem  regni mei tibi auferens. Nam ego nolo ut stellas, aut ignem, aut uolatilia, seu alias tales creaturas de futuris causis scruteris, quoniam, si illas pertinaciter inspexeris, oculi tui mihi molesti sunt, et te uelut perditum angelum deiicio, qui ueritatem deseruit et seipsum in damnationem precipitauit. O homo, cum stelle et cetere creature facte sunt, ubi fuisti? Nunquid de institutione earum consilium dedisti? Sed presumptio huiusmodi sciscitationis orta est in primo schismate: uidelicet cum homines Deum ita obliuioni dedissent, quod gens et gens diuersas creaturas superbe inspexit, et de futuris causis uaria signa in eis quesiuit. Et sic etiam error ille in Baal exortus est: quod scilicet homines creaturam Dei pro Deo decepti colebant, ad quod  eos etiam diabolica irrisio excitauit, quia post creaturam magis quam post Creatorem suum respexerunt: hoc scire cupientes quod scire non debuerunt. Unde etiam peiora his apparuerunt: cum homines per diabolum magica arte insanire ceperunt, ita quod diabolum uident et audiunt; ipse eis fallaciter loquens et ostendens, quod uelut creaturam unam inspiciant et alia existat. Tacendum autem quomodo per diabolum primi seductores edocti sint, ita et eum uident et audiunt qui cum hoc modo querunt, sed ipsi de hac nequitia sua ualde reprehensibiles sunt; cum me Deum suum hoc modo negant et antiquum seductorem sequuntur. O homo, ego in sanguine Filii mei te quesiui non cum malitia  et iniquitate, sed cum magna equitate; attamen tu me uerum Deum deseris et illum qui mendax est sequeris. Ego sum iustitia et ueritas; et ideo admoneo te in fide, et exhortor in amore, ac reduco te in penitentia, ut, quamuis sanguinolentus sis in pollutionibus peccatorum; tamen exsurgas de casu ruine tue. Quod si me contempseris, parabolam huius similitudinis in te senties.

Quidam Dominus multos seruos sub se habens unicuique eorum, suorum plurima arma bellica dedit, dicens eis: Estote probi et fortes, tarditatem et socordiam abiicientes. Sed dum quoddam iter cum eo agerent serui illi, quemdam illusorem et extranee artis pessimum adinuentorem secus uiam uiderunt, unde et quidam ex eis decepti dixerunt,  hominis huius artes discere uolumus. Et arma que habebant abiicientes, ad illum cucurrerunt. Quibus alii dicebant: Quid facitis? hunc illusorem sequentes, et Dominum uestrum ad iracundiam prouocantes? Et illi responderunt: Quid hoc domino nostro oberit? Et dominus eorum ait illis: O serui nequam, cur arma que uobis dederam abiecistis? Et cur carius est uobis hanc uanitatem amare, quam mihi domino uestro cuius naturales serui estis inseruire? Ite ergo post illusorem illum, ut cupitis, quia mihi amplius seruire non ualebitis, et uidete quid uobis fallacia eius proderit; et abiecit eos abs se. Quod dicitur: Dominus ille est Deus omnipotens, omnes populos sub potestate sua regens, qui omnem hominem ratione et intellectu armauit: mandans ei ut strenuus et  uigilans in instrumentis uirtutum sit, prauitatem et negligentiam a se excutiens. Sed dum homines uiam ueritatis arripiunt in diuinis mandatis pergere disponentes: ipsis multe tentationes occurrunt, ita quod diabolum totius orbis seductorem et multiplicium uictorum nequissimum artificem, non in uia ueritatis sed in deceptione in insidiis positum attendunt. Unde et quidam eorum iniustitie magis quam rectitudinis amatores per diabolum seducti: plus student antiqui seductoris uitia imitari quam uirtutes Dei amplecti. Et intellectum quem ad diuina mandata conuertere deberent; ad uitia terrene iniquitatis retorquentes diabolo se submittunt. Quibus directores eorum uelut consodales et conserui per sacras Scripturas sepe numero occurrentes  facta eorum improperant, et cur diabolica figmenta sequentes diuinam ultionem in se inducant, illis increpant. Sed illi admonitiones eorum sepissime deridentes se in paucis peccare et Deum suum minime offendere per superbiam suam affirmant. Unde cum in obduratione illa perseuerant, diuinam sententiam accipiunt, quoniam ipsis seruis iniquitatis obiiciebatur cur intellectum desuper sibi datum suffocauerint, et cur magis deceptiones antiqui seductoris susceperint quam Creatorem suum cui strenue famulari debuerant contempserunt, ita ipsi a Deo contempti diabolicis illusionibus secundum opera sua  deputantur, ubi considerare coguntur: quid nequissima seductio  ipsis profuerit, quoniam hoc modo abiecti damnationem incurrunt, quod diuina precepta postponentes plus diabolum quam Deum sequi contenderunt. Nolo enim ut me homines contemnant, qui me in fide scire debent, quoniam, si me abiecerint et creaturam sibi subiectam inspexerint, antiquum seductorem in hoc imitantes; tunc et ego permitto ut eis et cum creatura et cum diabolo secundum concupiscentiam cordis sui fiat, quatenus ita experiantur quid ipsis prosit creatura quam adorauerunt, uel quid eis diabolus conferat quem secuti sunt.

Et, o stulti homines, cur creaturam de tempore uite uestre inquiritis? Nullus enim uestrum potest tempus uite sue aut scire, aut illud deuitare, aut illud transilire quod per me sibi constitutum est uiuere,  quia, o homo, cum salus tua tam in secularibus quam in spiritualibus completa fuerit, presens seculum mutabis, et ad illud quod terminum non inueniet transibis. Nam cum homo tante fortitudinis est quod pre aliis ardentius in me ardet, ita quod in conscientia terrene fecis fetentium peccatorum non torpens insidias antiqui serpentis deuitet; huius spiritum a corpore suo non excutio antequam dulces fructus suos in suauissimo odore ad bonum finem perducat, illum autem quem tante fragilitatis considero, quod tener debilis est in graui dolore sui corporis, et in attractione pessimi insidiatoris iugum meum ferre; de hoc seculo substraho antequam in tempore marcescentis animi sui incipiat arescere, omnia enim scio. uolo autem humano  generi omnem iustitiam ad suam cautelam dare, ita ut nullus hominum se possit excusare, cum homines moneo et hortor iustitiam facere, quando ipsis iudicium mortis incutio uelut iam sint morituri, cum adhuc diutius uicturi sunt: hoc facio quoniam nemo nisi secundum fructum quem in homine uideo et secundum uoluntatem meam qua ei uiuere concedo, aliud tempus habere uel sibi disponere poterit, quemadmodum etiam Iob per me testatur, cum dicit: Constituisti terminos eius qui preteriri non poterunt . Quod dicitur: Tu qui super omnes es, et omnia antequam fiant preuides: etiam in secreto maiestatis tue constituisti terminos humane uite, ita quod nec scientia, nec prudentia, nec astutia ullius rei preteriri poterunt  in ulla etate seu in infantia, seu in iuuentute, seu in senectute hominum, nisi secundum prouidentiam secretorum tuorum, qui homines ad gloriam nominis tui fieri uoluisti. Ego enim, o homo, ante constitutionem mundi noui te; sed tamen dies tuos in operibus tuis uolo considerare et fructum eorum discernere, et queque opera tua diligenter et acutissime examinare. Quemcunque autem subito de temporali uita subtraho, huius uite utilitas completa est, ita ut si uita ipsius longius protraheretur nullam ubertatem bonorum fructuum amplius afferret, sed uelut teporem carnee fidei habens, tantum quasi uacuo sono uerborum fumum emitteret nec intimo tactu cordis sui me tangeret. Unde ipsi inducias huius uite non tribuo, sed antequam  in teporem huiusmodi infertilitatis cadat, cum ab hoc seculo subduco. Sed ad te sermo meus, o homo. Cur me contemnis? Nonne prophetas meos ad te misi, et Filium meum pro salute tua in lignum crucis dedi, et apostolos meos ut tibi uiam ueritatis per Euangelium ostenderent ad te destinaui? Unde non potes te excusare quin omnia bona habeas per me. Et cur nunc postponis me? Sed errorem huius peruersitatis, scilicet quod signa actuum tuorum in stellis aut in igne, aut in auibus seu in alia huiusmodi creatura queris: amplius nolo tolerare, quoniam omnes qui errorem hunc diabolica uisione primum adinuenerunt: Deum contemnentes, precepta illius omnino abiecerunt,  quapropter et ipsi contempti sunt. Ego autem super omnem creaturam in claritate diuinitatis mee fulgeo: ita quod miracula mea in sanctis meis tibi manifesta sunt quare ulterius nolo ut amplius hunc errorem auguriandi exerceas, sed ut in me aspicias. O stulte, considera quis sum ego; considera quia ego sum summum bonum. Unde omnia bona tibi tribuo cum diligenter quesieris me. Et quem credis me esse? Deus sum super omnia et in omnibus. Sed tu uis me haberi uelut rusticum; qui dominum suum timet. Quomodo? Tu uis ut uoluntatem tuam faciam, cum tu precepta mea contemnas. Non autem sic Deus est. Quid hoc? Ipse enim nec opinionem initii, nec timorem finis habet. Celi in laudibus meis sonant me inspicientes, et secundum iustitiam illam qua  per me positi sunt mihi obedientes. Sol etiam, luna et stelle in nubibus celi secundum tenorem suum apparent: necnon flabra uentorum et pluuie in ere ut eis constitutum est currunt, et hec omnia Creatori suo secundum iussionem ipsius obediunt. Tu autem, o homo, precepta mea non imples, sed uoluntatem tuam sequeris: uelut iustitia legis tibi nec posita nec ostensa sit. In tanta enim contumacia es, quamuis cinis sis, quod tibi non sufficit iustitia legis mee que arata et culta est in sanguine Filii mei et bene trita in sanctis meis tam ueteris quam Noui Testamenti.

Sed in magna stultitia uis me apprehendere, cum mihi hoc modo insultas, dicens: Si Deo placet ut  iustus et bonus sim, quare non facit me rectum? tu ita me capere uolens ac si petulans hedus ceruum uelit capere, qui fortissimis cornibus cerui ualide retruditur et perforatur. Sic et ego eum mecum petulanter in moribus tuis ludere uis in preceptis legis mee quasi cornibus, meis iusto iudicio meo te comminuo. Hec enim sunt tube in aures tuas resonantes; sed tu illas non sequeris, sed post lupum curris quem te putas ita domasse ut te ledere non possit. Sed famelicus lupus deuorat te, dicens: Ouis ista secus uiam errauit nec pastorem suum sequi uoluit, sed post me cucurrit, quare illam deglutire uolo, quia me elegit et pastorem suum deseruit. O homo, Deus iustus est: et ideo omnia que in celo et in terra fecit,  iusta ordinatione disposuit. Ego enim sum magnus medicus omnium languorum: faciens uelut medicus qui languidum uidet, qui medelam ardenter desiderat. Quid hoc! Si languor paruus est, cum facile curat; si uero grauis est, languido dicit. Ego argentum et aurum a te exigo. Quod si illa mihi dederis, te iuuabo. Sic et ego, o homo, facio. Minora peccata in gemitu, et lacrymis, ac in bona uoluntate hominum abstergo; in grauioribus autem culpis mando, o homo, age penitentiam et morum correctionem, et ostendam tibi misericordiam meam et uitam eternam tibi dabo. Et stellas et alias creaturas de causis tibi occurrentibus ne inspicias, nec diabolum adores, nec eum inuoces, nec quidquam ab eo perquiras, quoniam, si plus uolueris  scire quam te oporteat nosse, ab antiquo seductore decipieris, quia, cum primus homo plus quesiuit quam querere deberet; ab illo deceptus est et in perditione iuit. Sed tamen diabolus nesciuit hominis redemptionem, ubi Filius Dei mortem occidit, et infernum confregit, diabolus enim in initio per mulierem deuicit hominem; sed Deus in fine temporum per mulierem contriuit diabolum, que Filium Dei genuit, qui diabolica opera mirabiliter ad nichilum duxit, quemadmodum Ioannes dilectus meus testatur, dicens: In hoc apparuit Filius Dei, ut dissoluat opera diaboli . Quid hoc? Propter salutem et saluationem hominum apparuit maxima claritas, scilicet Filius Dei, paupertatem  humani corporis induens; sed uelut ardens stella in umbrosis nubibus fulgens, ita positus in torculari, ubi uinum sine sorde fermenti, exprimendum erat, quoniam ipse lapis angularis super torcular cecidit; et tale uinum expressit quod maximum odorem suauitatis dedit. Ipse enim absque inundatione polluti sanguinis in humano genere clarus homo effulgens, pede militie sue os antiqui serpentis conculcauit: dissoluens a iecore iniquitatis illius omnia iacula, que et furore et libidine plena erant, eum omnino contemptibilem reddidit. Unde quicunque scientiam in Spiritu sancto et pennas in fide habet; iste admonitionem meam non transgrediatur, sed eam in gustu anime sue amplectendo percipiat.




uISIO QUARTA.


SUMMARIUM.---Querela anime de uia erroris per gratiam Dei ad matrem Sion reacuntis. De penis anime. De tabernaculo quod ingressa est. Querela anime diabolicis turbinibus auxilio Dei fortiter repugnantis. De turbinibus quos diabolica persuasio immittit. Qua de causa errores isti excitantur. Qua ratione: ira, odium, superbia compescitur. Querela anime de tabernaculo suo cum timore egredientis. Quod scientia Dei nulla obscuritate ullius rei obnubilatur. Quod in pulchritudine iustitie Dei nulla iniustitia inueniri potest. De sculptilibus et quod deserenda sunt. Ezechiel propheta de eodem. De inequalitate humani feminis et de diuersitate hominum inde procreatorum. uerba Moysi ad eamdem rem. Quare contracti et distorti nascautur. Quomodo infans in utero matris uiuificatur et inde egressus ab anima solidatur et sustentatur. Quomodo anima secundum uires corporis uires suas ostendit. Quod homo tres semitas in se habet. De intellectu De uoluntate. Similitudo de igne et pane. Quemadmodum in tabernaculo uoluntatis, id est in animo omnes uires anime calefiunt et se inuicem coniungunt. De ratione. De sensu. Quod anima est magistra, caro ancilla. Similitudo de arbore ad animam Quod anima ad peccata inclinata per donum Dei compuncta peccata deserit. Quod anima diabolicis insidiis tentata superna inspiratione a se iacula diaboli  expellit. Quod anima habitaculum corporis deserens, cum multo tremore sententiam iudiciis exspectat. uerba Dei ad homines quod diuinis preceptis obediant, et malum abiicientes bonum in amore Dei fideliter perficiant. De fide catholica. uerba Isaie.

 Et deinde uidi maximum serenissimumque splendorem uelut plurimis oculis flammantem, quatuorque angulos ad quatuor partes mundi uersos habentem; qui secretum superni Creatoris designans, in maximo mysterio mihi manifestatus est, in quo etiam alius splendor similis aurore in se purpurei fulgoris claritatem tenens apparuit. Et ecce uidi in terra homines in fictilibus lac portantes et inde caseos conficientes; cuius quedam pars spissa fuit unde fortes casei facti sunt, pars quedam tenuis; de qua debiles casei coagulati sunt, et pars quedam tabe permista; de qua amari casei processerunt, et ita uidi quasi mulierem uelut integram formam hominis in utero suo habentem. Et ecce per  secretam dispositionem superni Conditoris eadem forma motum uitalis motionis dedit, et ignea sphera nulla lineamenta humani corporis habens cor illius forme possedit, et cerebrum eius tetigit, et se per omnia membra ipsius transfudit. Ac deinde forma illa hominis de utero mulieris hoc modo uiuificata egrediente, secundum motus quos sphera in illa forma hominis habuit, secundum etiam illos et colorem suum mutauit. Et uidi quod quamdam huiusmodi spheram in humano corpore manentem multi turbines inuadentes, eam usque ad terram incuruabant, sed illa resumptis uiribus se uiriliter erigens eis uiriliter restitit, et cum gemitu sic questa est:

Ego peregrina ubi sum? In umbra mortis. Et qua  uia uado? In uiam erroris. Et quam consolationem habeo? quam peregrini habent. Ego enim debui habere tabernaculum lapidibus quadris sole et stellis lucidioribus ornatum, quia occidens sol occidentes stelle non debebant in eo lucere, sed in eo debuit esse angelica gloria, quoniam topazius debuit esse fundamentum ipsius, et omnes gemme structura eius, scale eius ex crystallo posite et platee ipsius auro strate. Nam ego debui esse consors angelorum; quia sum uiuens spiraculum quod Deus misit in aridum limum. Unde deberem Deum scire, et ipsum sentire. Sed heu! cum tabernaculum meum intellexit se posse oculis suis in omnes uias uidere, instrumentum suum ad aquilonem posuit. Ah! ah!  ubi capta sum et spoliata oculis et gaudio scientie, ueste mea tota scissa, et sic de hereditate mea pulsa; ducta sum in alienum locum, qui omni pulchritudine et honore caret, ubi pessimo seruitio subiecta sum. Sed et ii qui me ceperunt colaphis percutientes, cum porcis me manducare fecerunt, et ita in desertum locum mittentes, amarissimas etiam herbas melle intinctas mihi ad esum porrexerunt. Postea quoque super torcular me extendentes, multis tormentis afflixerunt, deinde uestibus meis me exeuntes et multas plagas mihi inferentes, inuenationem  me dederunt ubi pessimi et uenenosi serpentes ut scorpiones, et aspides, et similes mei capturam fecerunt et me totam suo ueneno consperserunt, ita quod inde tota eneruis et debilitata facta sum. Unde illi me deridentes dixerunt: Ubi nunc est honor tuus? Ah! ego tunc tota contremui, et magno gemitu meroris mecum in silentio dixi: O ubi sum? Ah! unde huc ueni? Et quem consolatorem huius captiuitatis queram? Quomodo has catenas dirumpam? O quis oculus uulnera mea uidere poterit? Et que nares fetorem hunc tetrum sufferre ualebunt? Aut que manus ea oleo perunget? Ah! quis dolori meo misericordiam impendet? Celum ergo clamorem meum exaudiat: et terra merore meo tremiscat, et omne quod uiuit ad captiuitatem  meam se miserando inclinet, quia amarissimus dolor me premit; quoniam, sine consolatione et sine adiutorio peregrina sum. O quis consolabitur me, quoniam et mater mea dereliquit me, quia a uia salutis erraui? Quis me adiuuabit nisi Deus? Cum autem recordor tui, o mater Sion, in qua habitare debui, amarissima seruitia quibus subiecta sum inspicio. Et cum omne genus musicorum quod in te est ad memoriam duco; uulnera mea attendo. Sed cum et recordor gaudii et letitie glorie tue; tunc uenena illa quibus infecta sum detestor. O quo me uertam? Et quo fugiam? Dolor enim meus innumerabilis est, quoniam si in malis istis perseuerauero, socia illorum ero cum quibus in terra Babylonia  turpiter conuersata sum. Et ubi es, o mater mea Sion? Hei mihi! quia a te infeliciter recessi, quoniam si te nescirem, leuius dolorem meum perferrem. Nunc autem pessimos sodales meos fugiam; quia infelix Babylonia in plumbeam stateram me posuit, ac maximis trabibus me oppressit, ita ut uix respirare possim. Sed cum lacrymas meas ad te, o mater mea, cum gemitibus meis effundo, tantos strepitus sonantium aquarum infelix Babylonia emittit, quod uocem meam non attendis. Ergo multa sollicitudine arctas uias queram, in quibus pessimos sodales meos et infelicem captiuitatem meam effugere queam. Et cum hec dixissem, elapsa sum angustam semitam ubi me in paruo foramine contra septentrionem abscondi amarissime flens, quoniam  matrem meam perdideram; ibi etiam omnem dolorem meum et omnia uulnera mea considerabam, tantasque effusiones lacrymarum flendo et flendo ibi emisi; quod omnis dolor et omnis liuor uulnerum meorum lacrymis istis perfusus maduit. Et ecce suauissimus odor uelut lenis aura a matre mea emissus, nares meas imbuit. O quantos gemitus et quantas lacrymas tunc effudi, cum paruam consolationem illam adesse sensi. Et tantos ululatus cum copiosis fletibus pre gaudio dedi; ut etiam  mons ille in cuius foramine me absconderam inde commotus fuerit. Et dixi: O mater, o mater Sion: quidnam tandem fiet de me? Et ubi nunc est nobilis filia tua? O quandiu quandiu materne dulcedinis tue expers sum, que in multis deliciis me blande enutrieras? Et in his lacrymis ita delectabar; quasi matrem meam uiderem. Sed inimici mei clamores meos audientes, dicebant: Ubi est illa quam hactenus in consortio nostro secundum uoluntatem nostram tenuimus que et omnem uoluntatem nostram hactenus perfecit? Ecce nunc celicolas inuocat. Omnes ergo artes nostras excitemus, eam tanto studio et tanta sollicitudine custodientes, ne usquam a nobis effugere possit, quia eam nobis prius omnino subiecimus. Si hoc fecerimus, iterum  nos sequetur. Sed ego foramen in quo me absconderam latenter egressa, in quamdam altitudinem ire cupiebam ubi me inimici mei inuenire non ualerent. At ipsi quoddam mare tanti feruoris mihi opposuerunt, ut illud nullo modo transuadare potuerim. Sed et ibi quidam pons tante paruitatis et angustie erat; ut nec per illum transire ualuerim. In fine quoque maris illius quedam altitudo montium tantorum acuminum apparuit quod nec ibi iter haberi posse sensi. Et dixi: O quid ego misera nunc faciam? Suauitatem matris mee nunc parumper senseram, unde putabam quod me uellet ad se reducere; sed ah! num iterum relinquet me? ah! quo me uertam? Nam si modo in priorem captiuitatem  uenero, inimicis meis magis nunc quam prius ero ludibrio, quia ad matrem meam fideliter eiulaui et quoniam suauitatem dulcedinis eius parumper sensi, cum iterum modo ab ea derelicta sim. Sed ego per suauitatem illam quam prius per matrem meam uenientem senseram adhuc tante fortitudinis fui quod me ad orientem uerti et quod iterum angustissimas semitas tentare cepi. Ille autem semite spinis et tribulis et aliis huiusmodi impedimentis ita septe erant, quod uix ulla uestigia in eis figere ualebam; sed tamen cum maximo labore et sudore eas tandem uix pertransiens: ex illo labore tantam fatigationem incurri, quod uix respirare ualui. Sic tandem cum maxima fatigatione ad cacumen montis in quo me prius absconderam  euadens; ad uallem eius me inclinaui, ubi descendere uolenti, aspides, scorpiones, dracones et alii huiusmodi serpentes simul occursantes, in me sibilos suos emiserunt. Unde ego exterrita, maximos ululatus emisi, dicens: O mater, ubi es? Leuius enim dolerem, si suauitatem uisitationis tue prius non sensissem, quia nunc iterum in captiuitatem illam incidam in qua dudum iacueram. Ubi ergo nunc est auxilium tuum? Tunc uocem matris mee audiui mihi dicentem.

O filia, curre, penne enim ad uolandum tibi date sunt a fortissimo datore; cui nullus ualet resistere. Ergo uelociter transuola omnes has contrarietates. Et ego multa consolatione confortata, pennas illas suscepi et omnia uenenosa ac mortifera  illa uelociter transilii. Et ueni ad quoddam tabernaculum, quod interius totum erat ex fortissima calybe fabricatum. Et subiens illud, opera claritatis feci, cum prius opera tenebrarum fecissem. In illo autem tabernaculo ad septentrionem columnam impoliti ferri posui; in qua flabella diuersarum pennarum se hac et illac mouentium suspendi, et manna inueniens, illud comedi. Ad orientem uero propugnaculum ex quadris lapidibus construxi: et in eo ignem accendens ibi myrrhatum uinum cum musto bibi. Sed ad meridiem turrim ex quadris lapidibus struxi; in qua clypeos rubri coloris suspendi, et in cuius fenestras tubas ex ebore factas collocaui. In medio autem illius turris mel effudi, ex quo pretiosum unguentum cum aliis aromatibus  confeci, ita ut ex eo maximus odor per totum ambitum funderetur tabernaculi. Ad occidentem uero nullum opus posui; quia pars illa ad seculum uersa erat. Sed interim dum in hoc labore occupata uersarer; inimici mei pharetras suas arripientes, sagittis suis tabernaculum meum aggressi sunt; sed ego pre studio operis quod faciebam; tandiu insaniam eorum nom attendi usque dum fores tabernaculi sagittis complerentur: nulla tamen sagittarum nec ianuam lesit, nec calybem tabernaculi penetrare ualuit, unde nec ego ab eis ledi potui. Quod illi percipientes, maximam inundationem aquarum emiserunt, ut me et tabernaculum meum deiicerent: attamen in hac malitia sua nichil profecerunt.  Quapropter eos audacter derisi, dicens: Faber qui hoc tabernaculum struxit, uobis sapientior et fortior fuit. Unde sagittas uestras colligentes eas deponite, quoniam nullam amodo uictoriam uoluntatis uestre in me ualebunt proficere. Ecce que uulnera ostendunt? Ego multo dolore et labore plurima bella aduersum uos egi, cum me morti tradere uelletis; sed tamen non potuistis, quia fortissimis armis munita. acutos gladios contra uos uibraui, per quos me a uobis strenue defendi. Recedite ergo, recedite, quoniam me ulterius habere non poteritis.

Sed ego fragilis et indocta uidi etiam que in aliam spheram plurimi turbines irruentes eam deiicere uoluerunt sed non ualuerunt, quoniam illa  fortiter repugnans, locum eis insaniendi non dedit, attamen sic cum querela dixit: Quamuis paupercula sim, magnum tamen officium nacta sum. Oh quid sum ego? Et que est querimonia clamoris mei? Spiraculum enim uiuens in homine sum posita, in tabernaculum medullarum, uenarum, ossium et carnis, ita quod eidem tabernaculo uegetationem tribuo, et illud ubique in motibus suis circumfero. Sed heu! sensibilitas illius profert spurcitiam, lasciuiam et petulantiam morum ac omnia genera uitiorum. Ah! o quam magno gemitu hoc conqueror. Nam cum prosperitatem uite in operibus tabernaculi mei habeo: occurrit mihi diabolica persuasio in omnibus me irretiens, ac in flatum elationis ita me erigens quod sepenumero  dico. Ego secundum appetitum uirium terre mee operari uolo; in tabernaculo enim meo omnia opera intelligo; sed concupiscentia eius ita impedior quo opera mea non discerno antequam dira in me uulnera sentio. O quantum planctum tunc emitto? Et dico: O Deus, nonne creasti me? Ecce uilis terra opprimit me. Et sic fugam in eo? Quomodo? Cum tabernaculum meum carnalem concupiscentiam habet; tunc quia uoluptatem in opere habeo, cum ipsa opus illud perficio. Sed ratio que in me cum scientia uiget, ostendit mihi quoniam a Deo creata sum, in qua ratione etiam sentio; quia Adam cum diuinum preceptum transgressus esset, timens abscondit se. Sic et ego timens, a facie Dei me abscondo: cum opera mea in tabernaculo meo contraria  Deo sentio. Cum autem plumbeam stateram peccati super pondero: omnia opera illa que in carnalibus concupiscentiis ardent contemno. Heu me errabundam! quomodo in his periculis subsistere ualebo? Et cum diabolica persuasio me inuadit sic dicens: Estne hoc bonum quod nescis, nec quod uides, nec quod facere potes: quid tunc erit? Et cum iterum dicit: Quod nosti, et quod intelligis, et quod facere uales, cur hoc deseris? quid tunc faciam? At plena dolore respondebo. Ah me miseram! quia per Adam noxia uenena mihi afflata sunt, cum ipse diuinum preceptum transgressus et in terram eiectus carnalia tabernacula coadunauit. Nam in gustu quem ipse in pomo per inobedientiam gustauit, noxia dulcedo sanguini et  carni se ingerit, et ita pollutionem uitiorum producit. Unde peccatum carnis in me sentio; purissimum autem Deum, quia per culpam inebriata sum, negligo. Sed hoc quod gustus tabernaculi mei in se habet, sequi non debeo. Nam ex hoc quod Adam in prima apparitione purus et simplex a Deo creatus erat, timeo Deum, sciens quoniam per ipsum pura et simplex creata sum. Sed modo per malam consuetudinem uitiorum, in inquietudinem uertor. O in his omnibus peregrina et errabunda sum! Quapropter turbines diuersorum sonituum multa mendacia proferunt, que in me surgunt sic dicentia: Que es? Et quid ais? Et qualia sunt certamina que exerces? Infelix enim es. Nam ignoras utrum  bonum an malum opus tuum sit. Quo tandem ibis, et quis te conseruabit? Et qui sunt errores illi qui te ad insaniam ducunt? An perficies quod te delectat, an fugies quod te angustiat? Oh! quid facies, quia istud scis, et illud ignoras? Quod enim te delectat hoc tibi licitum non est, et quod te angustat, ad hoc precepto Dei compelleris. Et unde scis si hec ita sint? Melius tibi esset, si non fuisses. Et postquam isti turbines ita in me surrexerunt; incipio alteram uiam ambulare, que carni mee grauis est, quia incipio iustitiam facere. Sed iterum intra me dubito, utrum hoc ex dono Spiritus sancti sit an non, et dico: Hoc inutile est. Et deinde super nubes uolare uolo. Quo modo? super intellectum meum uolo ascendere, et ea incipere que perficere  non possum. Sed cum hec facere tento, maximam tristitiam in me excito, ita quod nec in altitudine sanctitatis, nec in planitie bone uoluntatis ullum opus perficio, sed inquietudinem dubietatis, desperationis meroris et oppressionis omnium rerum in me sentio. Et cum diabolica persuasio me sic inquietat. O quanta calamitas me tunc obruit! quia omnia mala que sunt aut esse possunt in uituperatione, in maledictione, in mortificatione corporis et anime, in turpibus uerbis contra munditiam, salutem et altitudinem que in Deo sunt: hec omnia mihi infelici occurrunt. Unde etiam hec iniquitas mihi insurgit, scilicet quod omnis felicitas et omne bonum quod tam in homine quam in Deo est mihi molestum et graue erit magis mortem quam uitam mihi proponens. Ah!  quam infelix certamen sic de labore in laborem, de dolore in dolorem, de schismate in schisma se mihi ingerit, omnem felicitatem mihi auferens?

Sed unde excitatur malum istorum errorum? ex hoc uidelicet. Antiquus enim serpens in se habet astutiam et deceptricem uersutiam, atque mortiferum iniquitatis uenenum. Nam in astutia sua ingerit mihi contumaciam peccatorum, a timore Domini intellectum meum auferens: ita quod peccare non timeo, sic dicens: Quis est Deus? Nescio quis Deus sit. In deceptrice autem uersutia sua obturationem mihi inducit, ita quod in malo obturor. Sed in mortifero iniquitatis ueneno spirituale gaudium mihi aufert, ita quod nec in Deo letari ualeo, sic dubietatem desperationis mihi inducens, scilicet  que dubito utrum saluari possim an non? O que sunt ista tabernacula, que tanta pericula sustinent in diabolica deceptione? Sed cum per donum Dei recordor que a Deo creata sunt; tunc inter has oppressiones, his diabolicis persuasionibus hoc modo respondeo. Ego fragile terre non cedam, sed fortissima bella exercebo. Quomodo? Cum tabernaculum meum opera iniustitie exercere uult: medullam, sanguinem et carnem in sapientia patientie conterendo me defendam, quemadmodum fortis leo se defendit, et ut serpens in antro suo ictum mortis fugiens se abscondit. Nam nec sagittas diaboli debeo suscipere, nec uoluntatem carnis exercere. Quomodo?

 Cum enim ira circa tabernaculum meum intendere uoluerit; in bonitatem Dei respicio quem ira nunquam tetigit, et ita ere qui sua lenitate ariditatem terre rigat suauior euado spirituale gaudium habens, cum uirtutes in me uigorem suum ostendere incipiunt. Et sic bonitatem Dei sentio. Cum autem odium me denigrare tentauerit: in misericordiam et in martyrium Filii Dei aspicio, et ita carnem meam constringo suauem odorem rosarum que de spinis oriuntur fideli recordatione suscipiens, et ita Redemptorem meum agnosco. Sed cum superbia turrim uanitatis sue sine fundamento petre in me contenderit ponere, et hanc altitudinem in me erigere que nullum sibi similem uult habere, sed semper altior ceteris uideri. O quis mihi tunc succurret,  quoniam antiquus serpens qui super omnes esse uolens in mortem cecidit me deiicere conatur? Tunc cum merore dico. Ubi est rex meus et Deus meus? Quid possum boni absque Deo? Nihil. Et sic ad Deum qui mihi uitam dedit respicio, et ad beatissimam uirginem illam que superbiam antique spelunce contriuit curro; sic fortissimus lapis edificii Dei effecta, rapacissimus lupus qui hamo diuinitatis strangulatus est, me amodo superare non poterit. Et ita suauissimum bonum, id est humilitatem in altitudine Dei et recordatione inter omnes humilitatem beatissime uirginis cognosco, suauitatem indeficientis balsami sentiens, et ita in dulcedine Dei gaudens uelut sim in odore omnium pigmentorum; cetera etiam uitia fortissimo humilitatis  deiicio.

Et deinde ego paupercula uidi quod alia quedam sphera ex lineamentis forme sue se contrahens: nodos eius resoluit, et se ab eis cum gemitu extraxit, sedemque suam merens dirupit. Et dixit: De tabernaculo meo exibo. Sed ego misera plenaque meroris quo uadam? Per horrendas et permetuendas semitas ad iudicium ubi iudicabor. Opera enim que in tabernaculo meo operata sum ostendam: et ibi remunerationem secundum merita mea recipiam. O quantus timor? o quanta angustia illic mihi erit? Cumque se hoc modo resolueret: quidam spiritus et lucidi et umbrosi uenerunt qui socii conuersationis eius secundum quam in sede sua se mouerat fuerunt, resolutionem eius exspectantes,  ut, postquam se soluisset, eam secum abducerent. Et audiui uiuentem uocem illis dicentem: secundum opera sua, de loco ad locum ducatur; et iterum audiui de celo uocem mihi dicentem: Beata et ineffabilis trinitas se mundo manifestauit, cum Pater Unigenitum suum de Spiritu sancto conceptum et de uirgine natum misit in mundum quatenus homines multa diuersitate nati, multisque peccatis obligati per eum ad uiam ueritatis reducerentur, ita ut ipsi a nexibus corporee molis absoluti bona et sancta opera secum portantes: gaudia superne hereditatis adipiscerentur.

Quod ut profundius, o homo, capias et apertius diiudices: uides maximum serenissimumque splendorem  uelut plurimis oculis flammantem, quatuorque angulos ad quatuor partes mundi uersos habentem, qui magnam in mysteriis puramque in manifestationibus scientiam Dei significat, maxima profunditate perspicuitatis radiante et acutissimas acies quadrifide stabilitatis ad quatuor plagas orbis extendentem ubi ipsa tam illos qui abiiciuntur quam illos qui colliguntur uenientes acutissime preuidet; mysterium superne maiestatis ostendens: quod in typo summe altitudinis et profunditatis tibi ut cernis demonstratur. In quo etiam alius splendor similis aurore in se purpurei fulgoris claritatem tenens apparet; quia scientia Dei etiam hoc ostendit, quod unigenitus Patris de uirgine carnem sumens, sanguinem suum in candore  fidei pro salute hominum fundere dignatus est, in qua scientia Dei, boni et mali ostenduntur, quoniam ipsa nulla obscuritate ullius rei obnubilatur. Sed tu, o homo, dicis: Quid faciet homo, cum Deus prenouit omnia que ipse facturus est? Ad que ego:

O stulte, in nequitia cordis tui, illum imitaris qui uiam ueritatis primum recusans mendacium ueritati opposuit, cum se summe bonitati similem facere uoluit. Quis poterit initium et finem omnium quidquid latere qui est, fuit et permanebit? Sed tu quis es? Fauilla cineris es. Et quid nosti cum non esses? Sed tu lamentabile initium et miserabilem finem habens, contradicis quod nec scis, nec scire debes: uidelicet incomprehensibilem pulchritudinem iustitie Dei in qua nulla suspicio iniustitie inuenitur, nec inuenta  est unquam, nec inuenietur. O stulte, ubi putas esse patrem iniquitatis quem imitaris? Quid hoc? Cum superbia te inflat super sidera, et super alias creaturas, et super angelos uis eleuari qui precepta Dei per omnia et super omnia adimplent. Sed tu cades sicut et ille cecidit; qui mendacium ueritati opposuit. Mendacium enim ipse dilexit, et ideo morte inuolutus in abyssum corruit. Ergo, o homo, attende. Cum nec inspicis caritatem illam qua te Deus liberauit, nec attendis quanta bona tibi Deus semper impendit, nec tu consideras quomodo ipse te a morte reuocat: frequenter in peccata corruis ubi magis mortem quam uitam diligis, si tunc tandem ad mentem tuam reuocas scripturas et doctrinas illas quas tibi antiqui et fideles patres tui  proposuerunt, scilicet quod malum debes deuitare et bonum operari; si tunc ex intimo cordis dixeris, grauiter peccaui; quare oportet me cum digna penitentia ad patrem meum qui me creauit redire, tunc pater tuus benigne suscipit te et in sinum suum te reponens dulcibus ulnis amplectitur te. Nunc autem beatitudinem illam que tibi a Deo proposita est scire contemnis, ac iustitiam Dei audire uel operari recusas. Nunquid si fieri posset magis iudicium Dei iniustum quam iustum uocares? Quapropter si sanguine Filii Dei redemptus non esses, in perditione perditus iaceres. Sed iudicium Dei uerum et iustum est. Unde, o homo, quam utilitatem inde consequeris: quod te in iudicio meo  decerpis? In choro angelorum et in electa uinea mea est laus laudantium et dicentium: Gloria tibi, Domine, qui iustus es et uerax, nec iudicio meo per eos contradicitur; quoniam iusti sunt. Sed quid diabolo profuit quod se mihi opposuit? Qui cum uidit se multam claritatem habere; super omnes se uoluit exaltare, ita quod ei innumerabilis turba superborum spirituum consensit, quos omnes diuina uirtus in zelo iustitie sue simul cum illo deiecit; sic etiam omnes deiiciuntur qui in perseuerantia mali iustitiam Dei postponere conantur; quoniam ipsi summum bonum in peruersitatem nequitie peruertere laborant. Unde nequaquam Deus quod iniustum est constituit; sed omne quod rectum est in equitate bonitatis sue ordinauit.

 Sed et illi homines qui in infidelitate sua Deum abiecerunt, sculptilia sibi facientes in quibus diabolus ingressus illos illusit, in insania huiusmodi uanitatis surrexerunt postquam genus hominum pertransiit quibus Adam et Eua dixerant quomodo a Deo facti essent et quomodo de paradiso expulsi fuissent. Quos alii in eadem peruersitate insequentes, creaturam Dei magis quam ipsum creatorem suum coluerunt, et ea que non uiuunt uitam suam disponere putauerunt. Unde et ii qui adhuc in ipsa infidelitate sordent, stultitiam suam deserant et ad cum qui diaboli laqueos contriuit fideliter conuertantur uetustatem ignorantie deponentes, et nouitatem uite amplectentes, ut seruus meus Ezechiel hortatur, dicens: Proiicite a uobis omnes preuaricationes  uestras in quibus preuaricati estis, et facite uobis cor nouum et spiritum nouum . Quod dicitur: O uos qui in rectitudine perseuerare uultis in sole iustitie cuius itinera beate oues currunt, proiicite a conscientia cordis uestri sciscitationem illorum occultorum que in necessaria et salutari doctrina uobis inutilia sunt, in quibus uanam celsitudinem uolare uoluistis; cum in precipitem lacum demersi estis in quo nullus ordo habitat, sed illa horribilis confusio que Deum ignorat. Et cum hoc feceritis, uiam ueritatis pergite pro salute uestra, ubi rutilantis celi nouitatem in corde uestro inuenietis et ut uiuifice spirationis in uestro spiritu possidebitis.

 uides etiam in terra homines in fictilibus lac portantes et inde caseos conficientes: hi sunt in mundo homines, tam uiri quam mulieres, in corporibus suis humanum semen habentes, de quo genus diuersorum populorum procreatur, cuius quedam pars spissa est unde formantes casei fiunt; quia semen illud in fortitudine sua utiliter et bene coctum et temperatum strenuos homines producit, quibus etiam magna claritas tam spiritualium quam carnalium donorum in magnis patribus et in altis personis tribuitur: ita quod in assecutione prudentie, discretionis et utilitatis uite in operibus suis et coram Deo et coram hominibus perspicue florent, quoniam diabolus in eis locum suum non inuenit, et pars quedam tenuis de qua debiles casei coagulantur:  quoniam hoc semen in teneritudine sua imperfecte coctum et temperatum, teneros homines educit qui ut plurimum stulti tepidi et inutiles, tam apud Deum quam apud seculum, in operibus suis inueniuntur, et qui Deum strenue non querunt. Sed et pars quedam tabe permista est, de qua amari casei efficiuntur; quia semen illud in debilitate permistionis nequiter eductum et inutiliter commistum informes homines efficit qui sepe amaritudinem, difficultatem et oppressionem cordis habent, unde mentem suam ad superiora leuare non ualent. Multi tamen ex his utiles fiunt; attamen multas tempestates, et inquietudines, et in cordibus, et in moribus suis patiuntur, sed uictores euadunt; quoniam, si inquietudini sue acquiescerent, tepidos et inutiles se redderent.  Unde Deus illos cercens adiuuat, et ad uiam salutis ducit quemadmodum scriptum est: Ego occidam, et ego uiuere faciam; percutiam et ego sanabo, et non est qui de manu mea possit eruere . Quod dicitur: Ego qui sum, nec initium nec finem habens, flagitiosos homines in actibus suis interimo; qui per spurcitias diaboli in uitiis macerantur, et qui in partibus infelicis seminarii per diabolicas speluncas decipiuntur. O quam uersuta est uiperea maxilla que eos ita inflat, ut mors in ipsos subintret; unde ab eis prosperitatem huius seculi tollo, ubi ita per plurimas erumnas occiduntur quas superare non possunt, sed que eis iusto iudicio semper adsunt. Sed ego qui nulla malitia deiicior, istos etiam in alia parte uiuere miserabiliter sepe facio:  ubi in ipsis uiuens spiraculum eorum sursum de terrenis traho ne in ipsis pereat, illos etiam percussionibus per multam infirmitatem laboris uite sue interdum affligo; qui per superbiam mentem suam sibi nociuam altitudinem ascendere cupiunt, putando quod a nullo deiici ualeant, eos etiam qui ubique presens sum ita interdum sursum ad ueram sanitatem erigens, ne in fallacibus periculis per fallaces uanitates consumantur. Sed in his omnibus non est homo nec alia creatura que huiusmodi opera mea suo astu aut proterua potestate possit auertere; quia nullus est qui uoluntati et iustitie mee ualeat resistere.

Sepe quoque ut uides in obliuione mea et in irrisione  diaboli commistio maris et femine perpetratur ibi et contractio nascentium hominum inuenitur: ut quoniam parentes illorum precepta mea transgressi sunt, in ipsis filiis suis cruciati ad me in penitentia reuertantur, sepe etiam hanc mirabilem creationem pro gloria mea et sanctorum meorum in hominibus fieri permitto, ut, dum illi qui hoc modo distorti sunt per subuentionem electorum meorum sanitati restituuntur, nomen meum ex hoc tanto ardentius ab hominibus glorificetur. Qui autem hac lege se constringunt, ita quod uirginitatis decus appetunt; uelut aurora ad celestia secreta ascendunt, quia propter amorem Filii mei delectationes corporis sui a se abscindunt. Sed quod uides quasi mulierem uelut integram formam hominis in utero suo  habentem: hoc est quia postquam femina humanum semen concepit, infans in integritate membrorum suorum in abdito cubiculo uentris ipsius formatur. Et ecce per secretam dispositionem superni Conditoris, eadem forma motum uiuide motionis dat; quoniam tu in secreta et occulta iussione et uoluntate Dei infans in materno utero congruo et recte diuinitus disposito tempore spiritum acceperit, motu corporis sui se uiuere ostendit, uelut terra se aperit et flores fructus sui profert, cum ros super eam ceciderit. Ita quod uelut ignea sphera nulla lineamenta humani corporis habens, cor forme illius possidet, quia anima in igne profunde scientie ardens, diuersas res in circuitu sue comprehensionis discernit; nec formam humanorum membrorum  habens: quoniam ipsa nec corporea, nec caduca quemadmodum corpus hominis est, cor hominis confortat: quod quasi fundamentum corporis existens totum corpus regit et uelut firmamentum celi inferiora continet et superiora tegit, et etiam cerebrum hominis tangit, quia in uiribus non solum terrena, sed etiam celestia sapit, cum Deum sapienter cognoscit, ac se per omnia membra hominis transfundit, quoniam uigorem medullarum ac uenarum et omnium membrorum toto corpori tribuit, ueluti arbor ex sua radice succum et uiriditatem omnibus ramis impartit. Sed deinde forma illa hominis de utero mulieris hoc modo uiuificata egrediens secundum motus quos ipsa sphera in eadam forma hominis habet, secundum illos etiam  et colorem suum mutat; quia postquam homo in materno utero uitalem spiritum acceperit et ita natus fuerit, et motus operationis sue dederit secundum opera illa que anima cum corpore operatur, secundum hec etiam et merita ipsius existunt quoniam de bonis claritatem et de malis tenebrositatem sibi induit.

Ipsa quoque secundum uires corporis, uires suas ostendit, ita quod in infantia hominis simplicitatem profert, et in iuuentute fortitudinem; at in plena etate cum omnes uene hominis plene sunt, fortissimas uires suas in sapientia declarat, sicut etiam arbor in primo germine tenera existens ac deinde fructum in se ostendens, tandem cum plenitudine utilitatis educit; sed et postea in senectute hominis  cum medulla et uene ipsius iam ad debilitatem se incuruare ceperint, anima leuiores uires uelut in tedio scientie hominis ostendit: quemadmodum et succus arboris cum iam hiemale tempus instat, se in ramis et foliis suis contrahit, et ut eadem arbor in senectute sua iam incuruari incipit. Homo autem tres semitas in se habet. Quid hoc? Animam, corpus et sensus; in his uita hominis exercetur. Quomodo? Anima corpus uiuificat et sensus spirat; corpus autem animam sibi attrahit et sensus aperit: sensus uero animam tangunt et corpus alliciunt. Anima enim corpori uitam prebet, uelut ignis lumen tenebris infundit: duas principales uires scilicet intellectum et uoluntatem uelut duo brachia habens, non  quod anima brachia ad se mouendum habeat, sed quod in his uiribus se manifestat, uelut sol per splendorem suum se declarat. Unde, o homo, quem non grauat sarcina medullarum, in scientia Scripturarum attende. Intellectus ita fixus est anime, uelut brachium corpori. Nam ut brachium cui manum cum digitis adiuncta est a corpore extenditur, ita etiam intellectus cum operatione ceterarum uirium anime cum quibus queque opera hominis intelligit, ex anima certissime prodiens; ipse enim pre aliis uiribus anime quidquid in operibus hominum est siue bonum, siue malum sit intelligit; ita quod per eum uelut per magistrum omnia intelliguntur, quoniam ipsa anima hoc modo omnia discutit, sicut et triticum ab omni contrarietate expurgatur; perquirens  utrum utilia an inutilia, utrum amabilia an odibilia sunt, uel utrum ad uitam an ad mortem pertineant. Unde sicut esca sine sale insulsa est, sic etiam cetere uires anime sine intellectu insipide et non discernentes sunt. Sed et ipse in anima ut scapula in corpore, medulla in cerebro ceterarum uirium anime existens et uelut humerus corporis fortis, diuinitatem etiam et humanitatem in Deo intelligens quedam inflexio brachii est, ita quoque rectam fidem in opere suo habens: quod etiam inflexio manus est, cum qua tunc diuersa opera in discretione quasi cum digitis discernit; ipse autem non operatur ut cetere uires anime. Quid hoc?

uoluntas enim opus calefacit et animus illud suscipit  et ratio producit, intellectus autem opus intelligit bonum et malum ostendens, uelut angeli intellectum habent bonum diligentes et malum odientes. Et ut corpus habet cor, ita et anima intellectum, qui etiam in illa parte anime uim suam exercet, sicut et uoluntas in altera. Quomodo? uoluntas enim magnam uim anime habet. Quomodo? Anima stat in angulo domus, id est in firmamento cordis uelut aliquis homo in aliquo angulo domus sue ut totam domum perspiciens, omnia instrumenta domus regat, dextrum brachium leuans signando et ostendendo queque utilia domus sue et se ad orientem uertens. Sic et anima facit per plateas totius corporis, ad ortum solis respiciens; ipsa enim uoluntatem quasi dextrum brachium ponit in  firmamentum uenarum et medullarum ac in commotionem totius corporis, quoniam uoluntas quodcunque opus siue bonum siue malum sit operatur. Nam uoluntas est uelut ignis unumquodque opus quasi in fornace coquens. Panis enim ad hoc coquitur ut homines exinde pasti confortentur, quatenus uiuere possint. Sic et uoluntas totius operis fortitudo est, quia ipsa in deceptione molit et in robore fermentum imponit, ac in duritia tundit; et ita opus suum uelut panem in consideratione parans, illud pleno opere ardoris sui in perfectione coquit, atque hoc modo maiorem cibum hominibus in opere quam in pane facit; nam esca hominis interdum in eo cessat: opus autem uoluntatis in eo  usque ad separationem anime ipsius a corpore perdurat, et in qua magna diuersitate opus sit, scilicet ab infantia, a iuuentute, a plena etate, a decrepita incuruatione; in uoluntate tamen incedit et in ea perfectionem suam demonstrat. Sed uoluntas habet in precordio hominis quoddam tabernaculum uidelicet animum, quem et intellectus et ipsa uoluntas ac queque uis anime sua fortitudine afflant, et he omnes in eodem tabernaculo calefiunt et se inuicem coniungunt. Quomodo? Si ira surrexerit, fel inflatur et ita fumum in tabernaculum emittens iram perficit. Quod si turpis delectatio se erexerit, incendium libidinis in materia sua suscitatur, et petulantia illa que ad peccatum pertinet attollitur, ac in eodem tabernaculo coadunatur.  Sed aliud amabile gaudium est, quod in isto tabernaculo de Spiritu sancto incenditur; cui anima congaudens illud fideliter suscipit, et opus bonum in celestibus desideriis perficit. Est etiam quedam tristitia, de qua in eodem tabernaculo ex humoribus illis qui circa fel sunt, torpor nascitur: indignationem, obdurationem et contumaciam in hominibus pariens, animamque deprimens, nisi gratia Dei succurrente citius eripiatur. Sed et cum illi tabernaculo contrarie cause occurrerint: frequenter in odio et reliquis mortiferis rebus commouetur que animam occidunt, et magnas ruinas in perditione parant. Cum autem uoluntas uoluerit, instrumenta tabernaculi sui mouet, et ea in feruente calore siue bona siue mala sint deponit. Quod  si uoluntati illa instrumenta placuerint, ibi escam suam coquit et eam homini ad gustandum proponit. Unde et in ipso tabernaculo plurima turba boni et mali exsurgit: quemadmodum cum aliquis exercitus in aliquo loco coadunatur. Sed cum princeps exercitus superuenerit, si exercitus ille ipsi placuerit, eum suscipit: si uero ipsi displicuerit, illum abire iubet, sic et uoluntas facit. Quomodo? Si bonum uel si malum in precordio cordis surrexerit, uoluntas illud aut perficit aut negligit. Sed et in intellectu et in uoluntate ratio uelut sonitus anime ostenditur; que quodque opus siue Dei siue hominis sit perficit. Sonitus enim uerbum in altum tollit; sicut uentus qui aquilam subleuat ut uolare possit, ita et anima sonitum rationis et in auditu  et in intellectu hominum emittit; quatenus uires ipsius intelligantur et ut quodque opus ad perfectum ducatur. Corpus autem omnium uirium anime tabernaculum et subleuamen est, quoniam anima in corpore manens, cum corpore operatur, et corpus cum illa siue bonum siue malum sit.

Sensus uero est cui opus interiorum uirium anime adheret; ita quod ipse in fructibus cuiusque operis per eum intelliguntur, et ille eis subiectus est; quia eum ad opus perducunt, non autem ipse eis opus imponit, quoniam umbra earum est, faciens secundum quod ipsis placuerit. Sed et exterior homo, inprimis cum sensu in uentre matris antequam nascatur, euigilat; ceteris uiribus anime  adhuc in abscondito manentibus. Quid hoc? Aurora lucem diei denuntiat; sic et sensus hominis omnes uires anime cum ratione declarat. Et ut lex et prophete in duobus preceptis Dei pendent, ita et sensus hominis in anima et in uiribus eius uigent. Quid hoc? Lex ad salutem hominis posita est, et prophete occulta Dei manifestant: sic et sensus hominis queque nociua ab homine depellit et interiora anime denudat. Nam anima sensum spirat. Quomodo? Ipsa hominem uiuente facie uiuificat, et uisu, auditu, gustu, odoratu et tactu dotat. Ita quod homo sensu tactus, peruigil in omnibus rebus sit; sensus enim signum omnium uirium anime est, sicut et corpus uas anime est. Quomodo? Sensus omnes uires anime claudit. Quid  hoc? Homo in facie cognoscitur, oculis uidet, auribus audit, os ad loquendum aperit, manibus palpat, pedibus ambulat, et ideo sensus in homine est uelut lapides pretiosi, et ut pretiosus thesaurus in uase signatus. Sed ut uas uidetur, et thesaurus in eo scitur; ita etiam in sensu cetere uires anime intelliguntur. Anima autem est magistra, caro uero ancilla. Quomodo? Anima totum corpus in uiuificatione regit, corpus autem regimen uiuificationis illius suscipit, quoniam si anima corpus non uiuificaret, corpus in solutione difflueret. Sed cum homo malum opus sciente anima operatur, hoc tam amarum anime est uelut uenenum corpori cum illud corpus scienter accipit. De bono autem opere anima gaudet, sicut et corpus suaui cibo delectatur. Et  anima corpus ita illabitur, uelut succus arborem. Quid hoc? Per succum arbor uiret et flores producit ac deinde fructum facit, sic et per animam corpus. Et quomodo tunc fructus arboris ad maturitatem perducitur? Temperie eris. Quomodo? Sol eum calefacit, pluuia eum irrigat, et ita in temperie eris perficitur. Quid hoc? Misericordia gratie Dei uelut sol hominem illustrat, spiratio Spiritus sancti uelut pluuia ipsum irrigat, et sic eum discretio uelut bona temperies eris ad perfectionem bonorum fructuum ducit.

Sed et anima in corpore est uelut succus in arbore et uires ipsius quasi arboris forma. Quomodo? Intellectus in anima est uelut uiriditas ramorum et foliorum in arbore, uoluntas autem quasi flores in  ea, animus uero uelut primus erumpens fructus ipsius, ratio autem quasi fructus in maturitate perfectus, sensus uero quasi extensio latitudinis ipsius. Et secundum hunc modum corpus hominis, ab anima solidatur et sustentatur. Unde, o homo, intellige quid in anima tua sis; qui bonum intellectum tuum deponis, et te pecoribus comparari uis. Quod autem tu, o homo hec uidens, considera etiam quia quamdam huiusmodi spheram in humano corpore manentem multi turbines inuadentes eam usque ad terram incuruant: hoc est quod animam hominis quandiu homo in anima et in corpore uiuit multe inuisibiles tentationes perturbant, que ipsam per delectationem carnis crebro ad peccata terrenarum  concupiscentiarum inclinant, sed illa resumptis uiribus se uiriliter erigens, eis fortiter resistit; quia fidelis et sollicitus homo cum peccauerit, sepe per donum Dei compunctus peccata deserit et spem suam in Deum ponens diabolica figmenta abiicit, Creatorem suum fideliter querens, uelut etiam fidelis anima miserias suas conquerens superius ueraciter ostendit. Sed quod uides quia in aliam spheram plurimi turbines irruentes eam deiicere uolunt, sed tamen non ualent, id est quia animam istam plurime diabolice insidie inuadentes ad peccata multorum scelerum protrahere conantur, sed tamen ei suis illusionibus preualere non possunt quoniam illa fortiter repugnans locum eis insaniendi non dat, quoniam superna inspiratione se muniens, a se  iacula fallacium deceptionum expellit, et ad Saluatorem suum recurrit, quemadmodum etiam superius in uerbis querele sue declarat, ut premonstratum est. Que uero ut uides alia quedam sphera ex lineamentis forme sue se contrahens nodos eius resoluit: hoc est quod anima illa membra corporalis habitaculi sui deserens, iuncturam eorum reliquit cum tempus resolutionis habitaculi sui institerit, et se ab eis cum gemitu extrahit, sedemque suam merens dirumpit, quoniam a corpore suo cum angustia se tollens, locum habitationis sue multo tremore cadere permittit, imminens iudicium superni iudicis metuens, quia tunc merita operum suorum iusto iudicio Dei sentiet, uelut etiam in querela sua superius manifestat. Quapropter  cum se hoc modo resoluit quidam spiritus; et lucidi et umbrosi ueniunt qui socii conuersationis ipsius secundum quod in sede sua se mouet sunt; quia in resolutione illa cum anima hominis habitaculum suum deserit angelici spiritus et boni et mali secundum iustam et ueram Dei ordinationem adsunt, qui inspectores operum illius secundum quod in corpore suo cum corpore operata est fuerunt resolutionem eius exspectantes ut postquam se exsoluerit eam secum abducant, quoniam ipsi sententiam iusti iudicis de anima illa in separatione eius a corpore prestolantur; ut ipsa a corpore soluta, eam ducant quo supernus iudex iudicauerit secundum merita operum illius ut ibi etiam, o homo, fideliter  premonstratum est.

Idcirco uos, o karissimi filii mei, oculos uestros et aures uestras aperite, et preceptis meis obedite. Et cur Patrem uestrum contemnitis, qui uos de morte liberauit? Chori angelorum canunt: Iustus es, Domine, quoniam iustitia Dei non habet ullam maculam; qui etiam hominem non liberauit sua potestate, sed compassione, quando Filium suum ad redemptionem hominis misit in mundum. Solem enim nulla inquinatio fecis polluit, sic etiam nec Deum ulla peruersitas iniustitie tangere poterit. Sed tu, o homo, in contemplatiua scientia bonum et malum inspicis. Et quid es: cum in multitudine carnalium desideriorum sordes? Et quid es: cum clarissime gemme uirtutum in te fulgent? Primus angelus  bonum contempsit et malum concupiuit, quare malum in morte eterne perditionis accepit, et in morte sepultus est, quia quod bonum est abiecit. Boni uero angeli malum contempserunt et bonum amauerunt, casum diaboli uidentes qui ueritatem uolebat opprimere et mendacium erigere: quapropter ipsi in amore Dei exarserunt firmum fundamentum totius boni habentes, ita quod aliud nolunt quam quod Deo placet, nunquam in laude eius cessantes. Sed et primus homo Deum cognouit et eum in simplicitate dilexit ac preceptum eius suscipiens se obedientie subdidit, postmodum ad malum se incuruauit, inobedientiam operatus. Nam cum ei diabolus malum suggereret, bonum deseruit et malum perpetrauit, et de paradiso eiectus  est. Unde malum in perditione mortis abiiciendum est, et bonum in amore uite amplectendum. Sed tu, o homo, cum habes recordationem boni et mali uelut in biuio positus es, quia si tunc tenebras mali contempseris uolens in illum aspicere cuius creatura es et quem in sancto baptismo confessus es ubi uetus noxa Ade deiecta est, et si dixerit diabolum et malitiaam eius fugere uelis et Deum uerum ac eius precepta sequi; tunc considera quomodo doctus es a malo declinare et bonum facere, et quia celestis Pater Unigenito suo non pepercit, sed cum ad liberationem tuam misit, et ora Deum ut tibi succurrat, et ipse te exaudiens, dicet: Isti oculi mihi placent. Et si tunc tedium abieceris in mandatis Dei fortiter currens, clamorem  precum tuarum ubique exaudit. Carnem enim tuam debes domare et imperio anime subiugare. Sed tu dicis: Tanta et tam magna pondera in carne mea sentio, quod me superare non ualeo. Sed quoniam Deus bonus est, ipse me bonum faciat. Quomodo possem carnem meam domare cum homo sim? Deus bonus est, ipse bona omnia in me perficiat. Nam cum sibi placuerit, me bonum facere poterit. Sed tibi respondeo: Cum Deus bonus sit, cur bonitatem eius scire contemnis? quia ipse Filium suum pro te tradidit; qui te in multis erumnis et in magnis laboribus de morte liberauit. Sed cum dicis, quoniam bona opera operari non possis, hoc in iniustitia iniquitatis dicis. Oculos  enim habes ad uidendum, aures ad audiendum, cor ad cogitandum, manus ad operandum, pedes ad ambulandum; ita quod toto corpore te potes erigere uel incuruare, dormire uel uigilare, manducare et ieiunare; sic te Deus creauit. Unde et concupiscentiis carnis tue resiste et Deus adiuuabit te. Nam cum te opponis diabolo uelut fortis bellator inimico suo; tunc Deus delectatur in certamine tuo, uolens ut eum omnibus horis et in omnibus angustiis tuis constanter inuoces. Sed cum carnem tuam non uis domare, tunc facis eam uitiis et peccatis epulari, quoniam ei frenum timoris Domini abstrahis; cum quo eam cercere deberes, ne in perditionem iret. Quapropter ita ad diabolum respicis sicut et ipse ad iniquitatem respexit, cum  in mortem cecidit. Et ipse de perditione tua gaudens dicit: Ecce homo qui nobis similis est. Et tunc super te cadit, atque uias suas in umbra mortis secundum quod sibi placet in te reponit. Sed Deus nouit quid boni facere possis; ideo tibi lex posita est, secundum quod laborare potes. Deus ab initio seculi usque ad consummationem eius in electis suis complacere uult, ut ipsi in claritate uirtutum fidelissime ornati coronentur. Quomodo? Homo uoluptati carnis sue hoc modo resistat ne deliciis huius mundi diffluat, nec etiam tam secure uiuat, quasi in propria domo sua maneat, quoniam peregrinus est, quia Pater ipsius eum exspectat; si ad ipsum in celum redire uult, ubi eum esse nouit. Unde, o homo, si oculos tuos ad  duas semitas, id est ad bonum et ad malum uerteris: tunc edoceris, et magna et parua intelligis. Quomodo? Per fidem unum Deum in diuinitate et in humanitate intelligis; et etiam diabolica opera in malo esse uides. Et cum ita iustas et iniustas uias cognoueris; tunc per me interrogaris. Quam uiam ire desideras? Si tunc in bonas uias ire uolueris, et si uerba mea fideliter audieris: assidua et sincera prece Deum ora ut tibi succurrat et ne te deserat, quoniam fragilis in carne tua es, atque ad humilitatem caput tuum inclina; et ea que in operibus tuis mala sunt excute, et a te illa festinanter proiice; hec a te Deus requirit. Et ut si quis tibi aurum et plumbum proponeret ac diceret, ad quod uolueris manum tuam extende: aurum auidissime caperes et  plumbum dimitteres, quia aurum magis quam plumbum diligeres. Sic et celestem patriam magis quam depressionem peccatorum attendere debes. Quod si in peccatis cecideris, mox in confessione et pura penitentia surge, antequam mors oriatur in te. Pater enim tuus uult ut clames, plores et auxilium petas: ne in sordibus peccatorum permaneas. Sed si uulnera acceperis, medicum quere ne moriaris. Nonne sepe Deus tempestates hominibus immittit, ut tanto attentius ab eis inuocetur? Sed tu, o homo, dicis: Bona opera operari non possum. Ego uero dico: Potes. Et tu queris, quomodo? Respondeo: Intellectu et ratione. Dices: Desiderium in me non habeo. Respondeo: Disce  pugnare contra te. Et dicis: Contra me pugnare non ualeo, nisi Deus adiuuerit me. Audi ergo quomodo pugnes aduersum te: Cum malum in te surgit nescientem quomodo illud abiicias; tunc tactu gratie mee adiutus  clama, ora, confitere et plora; ut tibi Deus succurrat, et ut malum a te auferat, et ut tibi uires in bono tribuat; istud enim habes ex scientia qua Deum per inspirationem Spiritus sancti intelligis; nam si alicuius hominis operarius esses: quoties oporteret te id facere quod corpori tuo difficile esset, nonne multa laboriose sustineres propter terrenam mercedem tuam? Et cur Deo propter supernam mercedem non seruis; qui tibi et animam et corpus dedit? Si enim  aliquam temporalem rem habere uelles, o quantum laborares ut illam saltem uel paruo tempore habere posses. Nunc autem fastidit te illud querere quod finem non habet. Nam ut bos stimulo agitur, sic et tu corpus tuum timore Domini exercere debes; quia si hoc feceris, Deus non abiiciet te. Si enim aliquis tyrannus te captiuaret, protinus ad illum te conuerteres qui tibi auxilio esse posset et ei supplicares eumque orares, et substantiam tuam illi promitteres ut tibi succurreret. Sic et tu, o homo, fac cum iniquitas te ceperit; ad Deum te conuertens supplica, ora et correctionem tuam promitte, et Deus te adiuuabit. Sed tu, o homo, cecus es ad uidendum, surdus ad audiendum, uecors ad te defendendum; quoniam intellectum quem tibi Deus  infudit et quinque sensus corporis tui quos tibi dedit, quasi pro nichilo et pro uanitate habes. Nonne intellectum et scientiam habes? Regnum Dei potest emi, non autem ioco acquiri. Audite ergo, o homines, et nolite despicere introitum celestis Ierusalem, nolite tangere mortem et Deum negare et diabolum confiteri, nolite in peccatis crescere, et in bonis deficere. Deum enim audire non uultis cum in preceptis ipsius ambulare recusatis, et ad diabolum curritis cum desiderium carnis uestre perficere contenditis. Resipiscite ergo et confortamini quia hoc uobis necessarium est. Fidelis autem homo dolorem suum consideret et medicum querat antequam in mortem ruat. Quod si dolorem suum inspexerit et medicum quesierit, inuentus ostendet  ei amarum succum pigmenti per quem sanari poterit, que sunt amara uerba per que probandus est, utrum penitentia eius de radice cordis ipsius an de uento instabilitatis eius procedat. Cumque hoc probauerit, dat ei uinum compunctionis et penitentie, ut fetorem uulnerum suorum abluat et etiam offert ei oleum misericordie quatenus eadem uulnera ad sanitatem liniat. Tunc etiam iniungit ei ut circa sanitatem suam sollicitus sit, dicens: uide ut in hac medicina studiosus et stabilis permaneas, nec tedium inde capias, quia uulnera tua grauia sunt. Sed multi sunt qui uix penitentiam suorum peccatorum suscipiunt, et quamuis multo labore tamen eam propter metum mortis peragunt. At ego  eis manum porrigo, et amaritudinem illam eis in dulcedinem uerto, ita quod penitentiam illam propter amorem meum magna cum tranquillitate perficiunt, quam cum magna difficultate inceperunt. Qui autem penitentiam peccatorum suorum neglexerit, quoniam corpus suum castigare sibi difficile esse dicit, miser est quia non uult in se ipsum respicere, nec ullum medicum querere, nec uulnera sua sanari, sed pessimum liuorem in se celat et mortem in simulationem tegit ne uideri possit. Unde piger ad gustum penitentie est, nolens respicere in oleum misericordie, nec consolationem redemptionis querere: et ideo in mortem properat quoniam mortem dilexit, nec regnum Dei quesiuit. Ergo, o fideles, in precepta Dei currite, ne uos  damnatio mortis apprehendat. Nouum Adam imitamini, et ueterem hominem abiicite. Nam currenti, regnum Dei apertum est, in terra autem iacenti, clausum est, sed miseri sunt illi qui diabolum uenerantur, Deum ignorantes. Quomodo? Qui Deum unum in Trinitate non colunt; nec Trinitatem in unitate scire uolunt. Unde qui saluari uult, in recta et catholica fide non dubitet. Quid hoc? Quoniam Patrem non colit, qui Filium abnegat; nec Filium diligit, qui Patrem ignorat; nec Filium habet, qui Spiritum sanctum abiicit; nec Spiritum sanctum accipit, qui Patrem et Filium non ueneratur. Ergo unitas in trinitate, et trinitas in unitate intelligenda est. O homo, nunquid es sine corde et sine sanguine uiuens? Sic nec Pater sine Filio nec sine  Spiritu sancto, nec Filius sine Patre, nec sine Spiritu sancto, nec Spiritus sanctus sine ipsis esse credendus est. Sed Pater Filium suum pro redemptione hominis misit in mundum et iterum ad se retraxit eum: sicut homo cogitationes cordis sui emittit, et iterum ipsas ad se recolligit. Unde de hac salutifera Unigeniti Dei missione, Isaias in superne maiestatis uoluntate loquitur, dicens: uerbum misit Dominus in Iacob, et cecidit in Isrel . Quod dicitur: uerbum per quod omnia facta sunt, scilicet Unigenitum Dei, qui in corde Patris secundum diuinitatem semper sine initio temporis fuit, ipsum misit Dominus, uidelicet supernus Pater per ora prophetarum in Iacob, cum ipsi eumdem Filium Dei in mundum pro salute  hominum uenturum fideliter prenuntiarent; ut homines per eos premoniti et premuniti, diabolum prudenter supplantarent, et uersutias deceptionum eius sapienter declinarent. Et ita idem uerbum cecidit in Isrel, cum idem Unigenitus Dei uenit in altam puritatem uirginis, in quam nullus uir gressum suum imposuit; sed que florem suum inuiolabiliter tenuit, ut ipse natus ex uirgine, eos qui lumen ueritatis per fallacem cecitatem ignorabant ad uerum iter reduceret, et indeficienti saluti restitueret Unde quicunque scientiam in Spiritu sancto et pennas in fide habet, iste admonitionem meam non transgrediatur, sed eam in gustu anime sue amplectendo percipiat.




uISIO QUINTA.


SUMMARIUM.---De Synagoga matre incarnationis Filii Dei. uerba Salomonis. uerba Isaie prophete. De diuerso colore Synagoge. De cecitate eius, et quod in corde Abraham, in pectore Moyses, in uentre reliqui prophete, quid significet. Quod magna ut turris, habens circulum in capite similem aurore. uerba Ezechielis. Comparatio de Samsone et de Saul et de Dauid ad eamdem rem.

 Post hec uidi uelut quamdam muliebrem imaginem a uertice usque ad umbilicum pallidam, et ab umbilico usque ad pedes nigram, et in pedibus sanguinolentam, circa autem pedes suos candidissimam et purissimam nubem habentem, at oculis orbatam, manus uero sub axellas suas tenebat, stans iuxta altare quod est ante oculos Dei, sed ipsum non tangebat. Et in corde ipsius stabat Abraham, et in pectore eius Moses, in uentre uero reliqui prophete, singuli signa sua demonstrantes, et pulchritudinem noue sponse admirantes. Hec uero tante magnitudinis apparuit uelut alicuius ciuitatis ingentissima turris habens in capite suo quasi circulum similem aurore. Audiuique iterum uocem de celo dicentem mihi: Antiquo populo austeritatem  legis Deus imposuit, cum Abrahe circumcisionem indixit, quam postea in gratiam suauitatis conuertit, cum Filium suum ueritatem Euangelii credentibus dedit, in qua iugo legis sauciatos, oleo misericordie deliniuit. Quapropter uides uelut quamdam muliebrem imaginem a uertice usque ad umbilicum pallidam, que est Synagoga, mater incarnationis Filii Dei et ab initio surgentium filiorum suorum usque ad fortitudinem eorum, secreta Dei in umbratione preuidens, sed ea non pleniter aperiens. Illa enim non est rutilans aurora quam aperte loquitur, sed eam in multa admiratione a longe intuens, ut in Canticis de ipsa dicitur: Que est ista que ascendit per desertum deliciis affluens:  et innixa super dilectum suum?  Quod dicitur: Que est hec noua nupta, que in plurimis bonis operibus se eleuat per deserta gentium legalia precepta sapientie deserentium et idola adorantium, ascendens ad superna desideria deliciis donorum Spiritus sancti abundantius, et sic multo  studio anhelans et se innitens super sponsum suum scilicet Dei Filium. Hec enim est, que a Filio Dei dotata in preclaris uirtutibus fulget in riuulis Scripturarum abundans. Sed et eadem Synagoga de filiis illius noue sponse in multa admiratione seruum meum Isaiam sic interrogat: Qui sunt ii qui ut nubes uolant, et quasi columbe ad fenestras suas?  Quod dicitur: Qui sunt ii qui in mentibus suis se abstrahentes a terrenis ac carnalibus concupiscentiis: pleno desiderio et plena deuotione ad superna uolant, et columbina simplicitate absque amaritudine fellis, sensus corporis sui muniunt et munimentum firmissime petre, qui Unigenitus Dei est, multo ardore bonarum uirtutum appetunt. Hi enim sunt, qui propter supernum  amorem terrena regna conculcant, et celestia querunt. Synagoga itaque admirabatur de noua sponsa que Ecclesia est, quoniam se similibus uirtutibus ita ornatam non agnouit ut illam uidit, quia Ecclesia angelicis presidiis circumdata est, ne eam diabolus dilaceret et deiiciat, cum Synagoga a Deo deserta in uitiis iaceat.

Quapropter uides etiam ipsam ab umbilico usque ad pedes nigram: quod est a fortitudine sue dilatationis usque ad consummationem sue durationis, in preuaricatione legis, et in transgressione testamenti patrum suorum fuisse sordidam, quia multis modis diuina precepta neglexit uoluptatem carnis sue secuta. Et in pedibus sanguinolenta, circa autem pedes suos candidissimam et purissimam nubem  habet, quoniam in consummatione sua prophetam prophetarum occidit, ubi et ipsa lapsa corruit; in eadem tamen consummatione in mentibus credentium lucidissima et perspicacissima fide surgente, quia ubi Synagoga finem accepit, Ecclesia surrexit,  cum apostolica doctrina post mortem Filii Dei se per totum orbem terrarum diffudit. Sed et imago illa oculis orbata est manus suas sub axellas tenens quia Synagoga in ueram lucem non aspexit, cum Unigenitum Dei in despectu habuit. Unde et opera iustitie in tedio boni operis et torpore a se non proiiciens tegit, et ea uelut non sint negligenter abscondit. Stat iuxta altare quod est ante oculos Dei, sed ipsum non tangit, quoniam legem Dei quam diuino precepto et diuina inspectione accepit in cortice quidem nouit, sed eam interius non tetigit, quia eam potius abhorruit quam dilexerit, sacrificia et incensum deuotarum orationum Deo offerre negligens. Sed in corde ipsius stat Abraham, quoniam initium circumcisionis in Synagoga  ipse fuit. Et in pectore eius Moses, quia in precordia hominum diuinam legem ille attulit, ac in uentre reliqui prophete, id est in institutione illa que ipsi diuinitus tradita fuerat, inspectores diuinorum preceptorum. Singuli signa sua demonstrantes et pulchritudinem noue sponse admirantes, quoniam ipsi magnalia prophetie sue in mirabilibus signis ostenderunt, et speciositatem generositatis Ecclesie in multa admiratione attenderunt. Ipsa uero tante magnitudinis apparet uelut alicuius ciuitatis altissima turris, quia magnitudinem diuinorum preceptorum suscipiens, munitionem et defensionem nobilis et electe ciuitatis pronuntiauit habens in capite suo quasi circulum similem aurore,  quia Ecclesia in ortu suo miraculum incarnationis Unigeniti Dei demonstrauit, et claras uirtutes ac mysteria que sequuntur ostendit; nam ipsa uelut primo mane coronata fuit, cum diuina precepta accepit, designans Adam, qui primum iussionem Dei percepit, sed postea in transgressione sua in mortem cecidit. Sic et Iudei fecerunt, qui diuinam legem primitus susceperunt, sed deinde Filium Dei in incredulitate sua abiecerunt. Sed et sicut homo per mortem Unigeniti Dei circa nouissimum tempus de perditione mortis ereptus est, ita et Synagoga ante nouissimum diem per diuinam clementiam excitata incredulitatem deseret, et ad cognitionem Dei ueraciter perueniet. Quid hoc? Nonne aurora ante solem ascendit? Sed aurora recedit et claritas  solis permanet. Quid hoc? uetus Testamentum recessit, et ueritas Euangelii permanet, quia que antiqui in legalibus obseruationibus carnaliter obseruabant, hec nouus populus in Nouo Testamento spiritualiter exercet, quoniam quod illi in carne ostenderunt, hoc isti in spiritu perficiunt. Nam circumcisio non periit, quia in baptismum translata est, ut enim illi in uno membro signati sunt, sic et isti in omnibus membris suis. Unde antiqua precepta non perierunt, quia in meliorem statum translata sunt. Etiam in nouissimo tempore Synagoga ad Ecclesiam se fideliter transferet. Nam, o Synagoga, cum in multis iniquitatibus errares ita quod cum Baal et cum ceteris his similibus te pollueres, consuetudinem legis turpissimis moribus  scindens, et nuda in peccatis tuis iacens: feci quod Ezechiel seruus meus loquitur, dicens: Expandi amictum meum super te, et operui ignominiam tuam, et iuraui tibi et inii pactum tecum . Quod dicitur: Ego Filius Altissimi in uoluntate Patris mei extendi incarnationem meam, o Synagoga, super te, id est pro salute tua, auferens peccata tua, que in multis obliuionibus operata es, et firmaui tibi remedium saluationis, ita quod itinera federis mei ad salutem tuam manifestaui, cum ueram fidem per apostolicam doctrinam tibi aperui, quatenus precepta mea obseruares ueluti mulier potestati mariti sui subiacere debet. Nam asperitatem exterioris legis a te abstuli, et suauitatem spiritualis doctrine tibi dedi ac omnia mysteria mea in spiritualibus  doctrinis per memetipsum tibi ostendi, sed tu me iustum deseruisti, et diabolo te coniunxisti. Sed tu, o homo, intellige: ut Samsonem uxor ipsius deseruit, ita quod lumine suo priuatus est, sic et Synagoga Filium Dei deseruit, cum eum obdurata spreuit, et cum doctrinam illius abiecit. Sed postquam capilli eius iam renati sunt, ita quod Ecclesia Dei confortata est, Filius Dei in fortitudine sua Synagogam deiecit, et natos illius exhereditauit, cum etiam per gentiles Deum ignorantes zelo Dei contriti sunt; ipsa enim multis erroribus totius confusionis et schismatis se subiecerat, et in preuaricationibus totius iniquitatis se polluerat. Sed etiam quemadmodum Dauid uxorem suam quam sibi primitus desponsauerat et que cum alio uiro  se polluerat, tandem reuocauit, ita etiam et Filius Dei Synagogam  tandem circa nouissimum tempus recipiet, ubi ipsa errores infidelitatis sue deserens ad lumen ueritatis redibit. Nam diabolus Synagogam in cecitate illius rapuit, et eam infidelitati in multis erroribus tradidit, nec hoc usque ad filium perditionis facere cessabit. Qui dum in exaltatione superbie sue ceciderit sicut Saul in monte Gelbe interfectus periit, qui Dauid de terra sua fugauerat, ut filius iniquitatis Filium meum in electis suis expellere tentabit, tunc Filius meus, Antichristo deiecto, Synagogam ad ueram fidem  reuocabit quemadmodum et Dauid primam uxorem suam post mortem Saulis recepit: cum enim nouissimo tempore homines illum per quem decepti fuerant uictum uiderint, ad uiam salutis cum multa festinatione recurrent. Non autem decuit ut ueritas Euangelii umbram legis prenuntiaret, quoniam decet ut carnalia precurrant et spiritualia subsequantur, quia etiam seruus dominum suum uenturum predicit et non dominus seruum in seruitio precurrit; ita et Synagoga in umbra significationis precurrit, et Ecclesia in lumine ueritatis subsecuta est. Unde quicunque scientiam in Spiritu sancto et pennas in fide habet, iste admonitionem meam non transgrediatur, sed eam in gustu anime sue amplectendo percipiat.




uISIO SEXTA.


SUMMARIUM.---Quod Deus creaturam suam mirabiliter condidit et disposuit. De habitu angelorum et eius significatione. De habitu archangelorum et eius significatione. De habitu uirtutum et eius significatione. De habitu potestatum et eius significatione. De habitu principatuum et eius significatione. De habitu dominationum et eius significatione. De habitu thronorum et eius significatione. De habitu cherubim et eius significatione. De habitu seraphim et eius significatione. Quod he omnes acies mirabilibus uocibus miraracula illa resonant que Deus in beatis animabus operatur. Psalmista de eadem re.

 Deinde uidi in altitudine celestium secretorum duas acies supernorum spirituum multa claritate fulgentes, et qui in prima acie erant uelut pennas in pectoribus suis habebant et facies ut facies hominum pre se ferebant, in quibus et uultus hominum quasi in pura aqua apparebant, et qui in altera acie fuerunt etiam in pectoribus suis quasi pennas habuerunt et facies ut facies hominum in se ostenderunt, in quibus etiam imago Filii hominis quasi in speculo fulgebat. Sed neque in his nec in illis aliam formam discernere potui. He autem acies alias quinque acies secundum modum corone circumcinxerant. Et qui in harum quinque prima acie fuerunt, quasi facies hominum habebant ab humero et deorsum magno splendore fulgentes.  Qui in secunda erant, tante claritatis exstiterunt, quod eos intueri non poteram. Qui in tertia ut album marmor apparuerunt, et capita ut capita hominum habuerunt; super que ardentes facule uise sunt, et ab humero et deorsum uelut ferrea nube circumdati fuerunt. Qui in quarta facies ut facies hominum et pedes ut pedes hominum habentes, in capitibus suis galeas gestabant, marmoreis tunicis induti. Qui denique in quinta erant: nullam formam hominum in se ostendentes, uelut aurora rubebant. Nullam autem aliam formam in eis conspiciebam. Sed et acies iste alias duas etiam in modum corone circumdederant. Qui autem in prima acie illarum erant, oculis et pennis pleni  uidebantur, et in unoquoque oculo speculum et in ipso speculo facies hominis apparuit, et pennas suas ad supernam altitudinem eleuarant. Et qui in secunda fuerunt, quasi ignis ardebant, plurimasque pennas habentes in quibus quasi in speculo omnes ordines ecclesiastice institutionis insignitos demonstrabant. Sed aliam formam nec in his nec in illis uidi. Et he acies omnes in omni genere musicalium organorum mirificis uocibus mirabilia illa resonabant, que Deus in beatis animabus operatur, per que Deum magnifice glorificabant. Et audiui de celo uocem mihi dicentem: Omnipotens et ineffabilis Deus qui ante secula fuit, nec initium habuit nec post finem seculorum esse desinet omnem creaturam mirabili modo sua uoluntate  condidit, eamque mirabili modo sua uoluntate disposuit. Quomodo? Quasdam creaturas terrenis herere, quasdam uero in celestibus esse deputauit. Ipse quoque beatos angelicos spiritus tam ad salutem hominum quam ad honorem nominis sui disposuit.  Quomodo? Nam quosdam ita constituit, ut necessitatibus hominum subueniant, quosdam uero, ut iudicia secretorum suorum per eos hominibus manifestentur. Quapropter uides in altitudine celestium secretorum duas acies supernorum spirituum multa claritate fulgentes, quia ut tibi monstratur in altitudine illorum occultorum que carnalis obtutus non penetrat, sed que uisus interioris hominis attendit, hec duo agmina corpus et animam hominis, Deo famulari debere designant ubi ipsa cum supernis ciuibus claritatem eterne beatitudinis habent.

Et qui in prima acie sunt uelut pennas in pectoribus suis habent, et facies ut facies hominum in se pretendunt, in quibus et uultus hominum quasi in pura aqua apparent; isti angeli sunt desideria  profunditatis intellectus sui quasi pennas expandentes; non quod pennas ut aues habeant, sed quod uoluntatem Dei in desideriis suis uelociter perficiant, uelut homo in cogitationibus suis celeriter uolat: ita quod et per facies suas pulchritudinem rationalitatis in se manifestant, ubi etiam Deus opera hominum perspicue perscrutatur, quia ut seruus uerba domini sui audiens, ea secundum uoluntatem illius perficit; ita et ipsi uoluntatem Dei in hominibus attendunt et actus eorum illi in semetipso ostendunt. Unde et qui in acie alia sunt etiam in pectoribus suis quasi pennas habent, et facies ut facies hominum in se ostendunt, in quibus etiam imago Filii hominis uelut in speculo fulget:  archangeli sunt etiam in desideriis intellectus sui uoluntatem Dei contemplantes et decorem rationalitatis in se manifestantes incarnatum uerbum Dei purissime magnificant, quia ipsi, arcana Dei cognoscentes, mysteria incarnationis Filii Dei signis suis frequenter preinsinuabant. Sed nec in his nec in illis aliam formam discernere potes, quoniam et in angelis et in archangelis multa secreta mysteriorum sunt que humanus intellectus mortali corpore grauatus, capere non ualet. Quod autem he acies alias quinque acies secundum modum corone cingunt: hoc est quod corpus et anima hominis quinque sensus hominis uirtute fortitudinis sue comprehendentes, per quinque uulnera Filii mei emundatos, ad rectitudinem interiorum  mandatorum dirigere debent. Unde qui in prima acie harum sunt, quasi facies hominum habent, ab humero et deorsum magno splendore fulgentes; que uirtutes sunt in corda credentium ascendentes et in ardente caritate excelsam turrim in eis  edificantes, que opera ipsorum sunt. Ita quod in rationalitate sua opera electorum hominum ostendunt, et in fortitudine sua ad bonum finem multo fulgore beatitudinis ipsos perducunt. Quomodo? Scilicet cum electi claritatem interioris sensus habentes, omnes nequitias malorum suorum abiiciunt propter illuminationem illam qua in istis uirtutibus in mea uoluntate illuminati sunt, et fortiter aduersus diabolicas insidias pugnant, et certamina illa que illi hoc modo contra diabolicam turbam exercent uirtutes iste mihi Creatori suo incessanter ostendunt. Nam homines certamina confessionis et abnegationis in se habent. Quomodo? Quia iste me confitetur et ille me abnegat. Sed in hoc certamine talis interrogatio est: Est Deus an non? Tunc  interrogatio ista tale responsum Spiritus sancti in homine habet: Deus est qui te creauit, sed et qui te redemit. Et quandiu interrogationis responsum hoc in homine est, uirtus Dei illi non deerit, quia huic interrogationi et responso penitentia adheret. Ubi autem interrogatio hec in homine non est, ibi nec hoc responsum Spiritus sancti est, quoniam homo iste donum Dei a se expellit, et sine interrogatione penitentie semetipsum in mortem precipitat. Certamina uero istorum bellorum uirtutes Deo offerunt; quia ipsi tale sigillum coram Deo sunt, per quod demonstratur qua intentione Deus, colatur uel abnegetur.

Qui autem secunda acie sunt, tante claritatis  existunt, quod eos intueri non potes; qui potestates sunt designantes quoniam serenitatem et pulchritudinem potestatis Dei, nulla imbecillitas mortalitatis apprehendere poterit, nec se ipsi similem facere, quia potestas Dei indeficiens est. Sed qui in tertia acie sunt, ut album marmor apparent et capita hominum habent, super que facule ardentes uidentur, et ab humero et deorsum uelut ferrea nube circumdati sunt; qui principatus sunt, prefigurantes quod ii qui ex dono Dei in seculo principes hominum existunt, sinceram iustitie fortitudinem induere debent ne in diuersitatem instabilitatis incidant, et caput suum qui Christus Filius Dei est inspicere ac regimina sua secundum uoluntatem ipsius in necessitatem hominum dirigere  super se gratiam sancti Spiritus in ardore ueritatis attendentes, ita quod in fortitudine equitatis usque ad consummationem suam firmi et stabiles perseuerent. Unde etiam qui in quarta acie sunt facies ut facies hominum et pedes ut pedes hominum habentes in capitibus suis galeas gestant marmoreis tunicis induti; qui dominationes sunt, ostendentes quia ille qui Dominus omnium est rationalitatem hominum que in humano puluere polluta iacuerat a terris ad celos subleuauit, cum Filium suum ad terras transmisit, qui antiquum seductorem sua rectitudine conculcauit: ita ut fideles ipsum qui caput eorum est fideliter imitentur, spem suam ad celestia ponentes ac forti desiderio bonorum operum se munientes. Sed qui in quinta  acie sunt nullam formam hominum in se ostendentes uelut aurora rubent; qui throni sunt, demonstrantes quod diuinitas ad humanitatem se inclinauit, cum Unigenitus Dei humanum corpus pro salute hominum induit, qui nulla contagia humanorum peccatorum in se habuit; quoniam ipse de Spiritu sancto conceptus, in aurora uidelicet in beata uirgine carnem absque omni macula totius sordis accepit. Sed nullam aliam formam in eis conspicis; quia plurima mysteria supernorum secretorum sunt; que fragilitas humana non ualet apprehendere. Quod autem et acies iste alias duas in modum corone circumdant: hoc est quod fideles illi qui quinque sensus corporis sui ad superna dirigunt, scientes quia per quinque uulnera Filii Dei redempti  sunt ad dilectionem Dei et proximi sui omni nisu et circuitione mentis sue perueniunt, cum uoluptatem cordis sui negligunt et spem suam in sola eterna ponunt.

Quapropter et qui in prima acie illarum sunt, oculis et pennis pleni uidentur, et in unoquoque oculo speculum et in ipso speculo facies hominis apparet et pennas suas ad supernam altitudinem eleuant; qui cherubin sunt, scientiam Dei significantes, in qua ipsi mysteria supernorum secretorum uidentes desideria sua secundum uoluntatem Dei explent, ita quod ipsi in profunditate scientie sue purissimam perspicuitatem habentes: in ipsa illos mirabiliter preuident, qui uerum Deum  cognoscentes, intentionem desideriorum cordis sui ad ipsum qui super omnes est uelut pennas bone et iuste subleuationis dirigunt, magis eterna diligentes quam caduca appetentes, secundum quod et ipsi in eleuatione desideriorum suorum ostendunt. Sed qui in altera acie sunt quasi ignis ardent plurimasque pennas habentes, in eisdem pennis quasi in speculo omnes ordines ecclesiastice institutionis insignitos demonstrant; seraphin sunt significantes quod ut ipsi in amore Dei ardent maxima desideria uisionis eius habentes, ita etiam in desideriis suis tam seculares quam spirituales dignitates que in ecclesiasticis mysteriis multa cum puritate uigent, ostendunt quia secreta Dei in ipsis mirabiliter apparent, sic etiam omnes qui sinceritate puri cordis  amantes supernam uitam querunt: ardenter Deum diligant, eumque toto desiderio amplectantur, ut ad gaudia illorum perueniant, quos tam fideliter imitantur. Quod uero aliam formam nec in his nec in illis uides: hos est quod multa secreta in beatis spiritibus sunt, que homini manifestanda non sunt, quoniam quandiu ipse mortalis existit, ea que celestia sunt perfecte discernere non poterit.

Sed he acies omnes ut audis in omni genere musicalium sonorum mirificis modulationibus mirabilia resonant, que Deus in beatis animabus operatur per que Deum magnifice glorificant, quia beati spiritus in uirtute Dei maxima gaudia inenarrabilibus sonis per opera mirabilium illorum in celestibus proferunt, que Deus in sanctis suis  perficit, per que ipsi Deum gloriosissime magnificant, ubi eam in profunditate sanctitatis exquirunt letantes in gaudio salutis quemadmodum et Dauid seruus meus inspector supernorum secretorum testatur dicens: uox exsultationis et salutis in tabernaculis iustorum . Quod dicitur: Sonus letitie et prosperitatis illius quod caro conculcatur et spiritus erigitur, cum indeficiente salute cognoscitur in habitationibus illorum qui iniustitiam abiiciunt et iustitiam operantur, cum suggerente diabolo id quod malum est facere possent; sed diuina inspiratione id quod bonum est perficiunt. Quid hoc? Homo frequenter indecentem exsultationem  in se ostendit: cum peccatum perfecerit quod perficere inconuenienter concupiuit, sed salutem ibi non habet, quia hoc fecit quod diuino precepto contrarium fuit. Ille autem tripudium exsultationis cum prosperitate uere salutis habebit; qui bonum quod ardenter desiderauit strenue complet, mansionem illorum dum in corpore habitat amans qui uiam ueritatis currentes errorem mendacii declinauerunt. Unde quicunque scientiam in Spiritu sancto, et pennas in fide habet, iste admonitionem meam non paruipendat, sed eam in gustu anime sue amplectendo percipiat. Amen.




LIBER SECUNDUS.



uISIO PRIMA.

SUMMARIUM.---De omnipotentia Dei. uerba Iob ad eamdem rem. Quod uerbum ante et post assumptam humanitatem indiuisibiliter et eternaliter apud Patrem est. Quare Filius Dei dicitur uerbum. Quod uirtute uerbi Dei omnis creatura suscita est et homo reuixit in saluatione. Quod incomprehensibilis potentia Dei mundum fabricauit et diuersas species eduxit. Quod creatis aliis creaturis, homo de limo terre creatus est. Quod Adam dulci precepto clarissime obedientie accepto, consiliante diabolo non obediuit. Quod Abraham, Isaac et Iacob et alii prophete mundi tenebras significationibus suis repercusserunt. Quod precipuus propheta Ioannes miraculis coruscans Filium Dei premonstrauit. Quod uerbo Dei incarnato, illud magnum et antiquum consilium uisum est. Quod homo secreta Dei non debet plus scrutari quam ipse uult manifestare. Quod Filius Dei natus in mundo morte sua diabolus superauit, et electos ad hereditatem suam reduxit. uerba Osee de eadem re. Quod corpus Filii Dei in sepulcro per triduum iacens resurrexit, et homini uia ueritatis de morte ad uitam ostensa est. Quod Filius Dei a morte resurgens, discipulis suis frequenter ad corroborandum eos apparuit. Quod Filio Dei ascendente ad Patrem, sponsa eius diuersis ornamentis fundata est.

 Et ego homo litteras non callens more fortium leonum, nec docta ex infusione illorum, sed manens in mollitie, fragilis costa, imbuta mystico spiramine: uidi quasi lucidissimum ignem incomprehensibilem, inexstinguibilem, totum uiuentem, totumque uitam existentem, in se autem flammam erei coloris habentem, que leni flatu ardenter flagrabat; et que idem lucido igni ita inseparabiliter herebat ut in homine herent uiscera. Et uidi quod illa flamma fulminans incanduit, et ecce obscurus er et rotundus multeque magnitudinis repente exortus est, super quem ipsa flamma quosdam ictus dedit, toties ab eo scintillam educens donec er ad perfectum deductus est et ita celum et terra resplenduerunt plena institutione. Deinde etiam eadem  flamma in igne et ardore illo extendit se ad paruam glebam limose terre iacentem in fundo actis eam calefaciens, ita quod carnem et sanguinem effecit, eamque spirauit ita quod in animam uiuentem effecta est. Quo facto, ille lucidus ignis prebuit per eamdem flammam leni flatu ardenter flagrantem ipsi homini candidissimum florem in flamma pendentem ut ros pendet in gramine, cuius quidem odorem homo naribus sensit, sed gustu oris non libauit, nec manibus attrectauit, hoc modo se auertens atque cadens in densissimas tenebras ex quibus se erigere non ualuit. Tenebre autem  ille in illo ere magis ac magis se dilatando creuerunt. Tunc tres magne stelle in fulgore suo sibi coherentes in tenebris illis apparuerunt, post quas et alie multe tam parue quam magne plurimo splendore fulgentes, ac deinde quedam maxima stella mira claritate radians et fulgorem suum ad predictam flammam dirigens. Sed et in terra quidam fulgor uelut aurora apparuit; cui superior flamma mirabiliter infusa est, non tamen a supradicto lucido igne separata et in illo fulgore aurore maxima uoluntas accensa est. Cumque accensionem uoluntatis huius diligentius considerare uellem, in hac uisione secretum sigillum mihi appositum est, audiuique uocem ex alto mihi dicentem: De hoc mysterio non poteris quidquam amplius uidere, nisi  ut tibi propter miraculum credendi conceditur. uidique de eodem fulgore aurore splendidissimum hominem egredientem, qui claritatem suam ad predictas tenebras effudit et ab eis reuerberatus est, et in ruborem sanguinis et in pallorem albedinis conuersus tanta fortitudine tenebras percussit, ut homo ille qui in eis iacebat attractu illo apparens fulgeret, atque ita erectus exiret. Et sic splendidus ille homo qui de aurora egressus est, in tanta claritate apparens ultraquam humana lingua effari possit, in eminentissimam altitudinem innumerabilis glorie tetendit, ubi in plenitudine omnimode  ubertatis et odoris magnifice radiabat. Et audiui ex prefato uiuente igne uocem mihi dicentem: Tu que es fragilis terra et in nomine femineo indocta in omni doctrina carnalium magistrorum, scilicet legere litteras secundum intelligentiam litteratorum, sed tantum tacta lumine meo quod tangit te interius cum incendio ut sol ardens, clama et enarra ac scribe hec mysteria mea que uides et audis in mystica uisione. Noli ergo esse timida, sed dic ea que intelligis in spiritu quemadmodum ea loquor per te, quatenus illi uerecundia teneantur qui populo meo deberent uiam rectitudinis ostendere, sed ex peruersitate morum suorum recusant aperte iustitiam quam nouerunt dicere, nolentes abstinere a malis desideriis suis que illis ita adherent quasi  ipsis dominentur, facientia eos fugere a facie Domini et erubescere loqui ueritatem. Unde, o pusilla, animo que interius es docta mystica inspiratione quamuis suppressa sis per uirilem formam propter preuaricationem Eue; dic tamen igneum opus quod tibi demonstratur certissima uisione. uiuens enim Deus qui cuncta per uerbum suum creauit, per idem uerbum incarnatum miseram humanam creaturam que se demersat in tenebras, ad fidelem saluationem reduxit. Quid hoc? Nam ille lucidissimus ignis quem uides, designat omnipotentem et uiuentem Deum qui in clarissima serenitate sua nunquam ulla iniquitate offuscatur incomprehensibilis manens, quia nulla diuisione diuidi potest, aut initio aut fine  aut ulla scintilla scientie creature sue comprehendi sicuti est et exstinguibilis exsistens, quoniam ipse est illa plenitudo quam nunquam ullus finis tetigit ac totus uiuens, quia nulla omnino res ipsi absconsa est quam nesciat, totusque uita existens, quoniam omne quod uiuit ab ipso uiuere sumit, secundum quod Iob per me inspiratus ostendit, dicens: Quis ignorat quod omnia hec manus Domini fecerit? in cuius manu est anima omnis uiuentis et spiritus uniuerse carnis hominis . Quid hoc? Nulla creatura tam hebes est in natura sua que uicissitudinem plenitudinis sue in illis causis ignoret, in quibus fructuosa consistit. Quomodo? Celum habet lucem, lux erem, er uolatilia et terra nutrit uirentia, uirentia fructum, fructus animalia; que  omnia testantur quod ea posuit fortissima manus, id est maxima potentia Dominatoris cunctorum, qui omnia in possibilitate uirtutis sue ita operatus est quod eis nichil deest in usibus suis, et in omnipotentia eiusdem fabricatoris est motio cunctorum uiuentium et terrestrium, ut pecorum terram in terrenis querentium nec rationalitatem spiraculi Dei in se habentium, et excitatio spirituum qui humanam carnem inhabitant, in quibus est rationalitas, discretio et sapientia. Quomodo? Anima circuit in terrenis causis laborans in multis uarietatibus secundum quod carnales mores expostulant. Spiritus uero erigit se in duobus modis, uidelicet suspirium, gemitum et desiderium ad Deum habens, aut Dominum et regimen et optionem in diuersis rebus  quasi in precepto querens, quia discretionem in rationalitate habet. Unde etiam homo similitudinem celi et terre in se continet. Quomodo? Ipse habet circulum in quo apparet perspicuitas, spiraculum et rationalitas, uelut in celo notantur luminaria; habet spiritum per omnem sensum et motum celeriter meantem, ut er uolatilia etiam humoris receptaculum in quo notatur humiditas, apparet germinatio ac parturitio, sicut in terra uirentia, fructificantia et animalia. Quid hoc? O homo, tu totus es in omni creatura et obliuisceris Creatoris tui; et subiecta tibi creatura obedit ei sicut illi constitutum est, et tu precepta illius transgrederis.

Sed uides quod idem ignis in se flammam erei coloris habet, que leni flatu ardenter flagrat et que eidem  lucido igni ita inseparabiliter inest ut in homine sunt uiscera, quod est in eternitate ante tempora constitute creature infinitum uerbum, quod in ardore caritatis sub decursum labentium temporum mirabiliter sine sorde et grauamine peccati per uirtutem suauitatis Spiritus sancti in aurora beate uirginitatis erat incarnandum, ita tamen ut sicut ante susceptam carnem indiuisibiliter fuit in Patre, sic etiam post assumptam humanitatem inseparabiliter in eo maneret, quoniam ut homo non est absque uitali tactu in uia precordiorum, sic a Patre non erat omnino separandum eius uitale uerbum. Et quare dicitur uerbum? Quia ut per locale uerbum quod in terreno puluere hominis transitorium  est, prudenter intelliguntur iussa preceptoris ab iis qui sciunt et preuident iussionem precipientis; ita etiam per illocale uerbum quod per inexstinguibilem uitam que uiuit in eternitate intransitorium est, uere cognoscitur uis patris a diuersis creaturis mundi ipsum sentientibus et intelligentibus in ortu quo create sunt, atque ut per officiale uerbum potestas et honor scitur hominis; sic etiam per diuinum uerbum sanctitas et bonitas resplendet Patris.

Quod autem uides quomodo flamma illa fulminans incandet: hoc est quod uerbum Dei uirtutem suam quasi exardescens ostendit, cum per ipsum omnis creatura condita est, et quasi incanduit, cum in aurora et candore uirginitatis incarnatum est, et ex eo stillauerant omnes uirtutes in agnitione Dei:  cum homo reuixit in animarum saluatione. Sed et obscurus er et rotundus multeque magnitudinis repente exortus est, qui est instrumentum eorum in obscuritate imperfectionis, scilicet nondum illustratum plenitudine creaturarum, et rotundum est, quia sub incomprehensibili potentia Dei est, diuinitate nusquam absente, ipsum tamen in maxima potestate Dei surgens quasi in ictu oculi in superna uoluntate eleuatum, super quod ipsa flamma uelut faber quosdam ictus dedit toties ab eo scintillam educens, donec idem er ad perfectum deductus est, quia celum et terra resplenduerunt plena institutione, quando ille qui excellit uniuersam creaturam supernum uerbum in creatione creaturarum seruitutem tenentium uirtutem fortitudinis sue  ostendit ab instrumento suo, diuersas species creaturarum lucentes in mirabili ortu conditionis eorum educens, ut faber formas suas ex ere competenter excudit, usque dum eedem creature in pulchritudine plenitudinis sue effulserunt; sursum et deorsum decorem et stabilimentum perfecte creationis sue habentes, quia superiora resplenduerunt ab inferioribus, et inferiora a superioribus.

Quod autem deinde eadem flamma in igne et ardore illo se extendit ad paruam glebam limose terre, iacentem in fundo eris: hoc est quod, creatis aliis creaturis, uerbum Dei in forti uoluntate Patris et in amore superne suauitatis Spiritus sancti inspexit fragilem materiam mollis et tenere fragilitatis  humanitatis omnium tam malorum quam bonorum procreandorum hominum in imo insensibilitatis et ponderositatis sue detentam, et nec dum efficaci et uitali flatu excitatam, eam fouens et calefaciens carnem et sanguinem efficit in uirtute calorem ei infundens, quoniam terra est carnalis materia hominis nutriens eum fructu suo, sicut mater lacte filios suos, eamque aspirauit Deus ita quod homo in animam uiuentem effecta est, quia ipsam per supernam uirtutem excitauit atque in anima et corpore discernentem hominem mirabiliter ex ea eduxit.

Quo facto, ille lucidus ignis prebuit per illam flammam leni flatu ardenter flagrantem, ipsi homini candidissimum florem in flamma illa pendentem  ut ros pendet in gramine, quoniam creato Adam Pater qui lucidissima lux est, dedit per uerbum suum in Spiritu sancto ipsi Ade dulce preceptum clarissime obedientie adherentis ipsi uerbo in multo imbre fructuose uirtutis, quia per ipsum uerbum suauissimus humor sanctitatis a Patre in Spiritu sancto stillauit faciens maximum et plurimum fructum sicut purus humor super gramen descendens illud ad multum germen fecundat. Cuius quidem odorem homo naribus sensit, sed gustu oris non libauit, nec moribus attrectauit, quoniam ipse preceptum legis cum intelligentia sapientie quasi naribus attraxit, sed uim illius intime perfectionis in os per fecte non intromisit nec  opere manuum in plenitudine beatitudinis adimpleuit, hoc modo se auertens atque cadens in densissimas tenebras ex quibus se erigere non ualuit, quia diuino precepto suggerente diabolo terga dedit in barathrum mortis corruens, quia Deum non in fide nec in opere exquisiuit. Unde ad ueram cognitionem eius peccatis grauatus surgere non potuit, donec ille uenit qui Patri suo pleniter sine peccato obediuit. Sed tenebre ille in illo acre magis ac magis se dilatando creuerunt: potestas mortis in mundo semper in latitudine uitiorum sumpsit incrementum scientia hominis se mouente in diuersitatem multiplicium uitiorum et fetentium peccatorum per errorem emergentium. Quod autem tres magne stelle in fulgore suo sibi coherentes in  illis tenebris apparuerunt, post quas alie multe tam parue quam magne plurimo splendore fulgentes: hec sunt in figuratione superne Trinitatis magna luminaria, uidelicet Abraham, Isaac et Iacob tam fideli opere quam carnis coniunctione se mutuo complectentes mundique tenebras annuntiationibus suis repercutientes, et eos subsequentes alii quamplurimi prophete maiores et minores in magnis et admirandis miraculis radiantes. Deinde uero apparens quedam maxima stella mira claritate micans et fulgorem suum ad predictam flammam dirigens, illa est precipuus propheta Ioannes scilicet Baptista fidelissimo et clarissimo opere in magnalibus coruscans, et in eis uerum uerbum, id est Dei Filium demonstrans, quia iniquitati non cessit,  sed eam in operibus iustitie strenue et fortiter calcauit.

Sed quod in terra illa fulgor uelut aurora apparet, cui superior flamma mirabiliter infusa est: non tamen a supradicto lucido igne separata: hoc est quod Deus in loco generabilium rerum magnum splendorem rutilantis luminis plantauit, in illum uerbum suum perfecta uoluntate mittens non tamen ab eo separatum, sed dedit ipsum, copiosum fructum, atque eduxit ipsum, magnum fontem ex quo omne fidele guttur bibens ultra siti non arescit. Unde et in illo fulgore aurore maxima uoluntas accensa est, quia in claritate rubentis serenitatis uirtus magni et antiqui consilii cognita est, ita quod  omnes premisse legiones et celestium spirituum acies hoc in lucidissima felicitate admirate sunt. Sed tu, o homo, dum eminentiam consilii huius humano more plenius scire desideras, claustrum occultationis tibi opponitur, quoniam secreta Dei non debes plus scrutari quam propter amorem fideliter credentium diuine maiestati placet manifestari.

Quod autem uides de fulgore aurore splendidissimum hominem egredientem, qui claritatem suam ad tenebras effudit et ab eis reuerberatur, qui in ruborem sanguinis et in pallorem albedinis conuersus tanta fortitudine tenebras illas repercussit, ut homo ille qui in eis iacebat ipso attactu apparens fulgeret atque ita erectus exiret: hoc designat Dei  uerbum in candore intemerate uirginitatis inuiolabiliter incarnatum, et sine dolore natum, nec tamen a Patre separatum. Quomodo? Cum Filius Dei natus est in mundo ex matre: apparuit in celo in Patre, unde et angeli mox contremuerunt et exsultantes mellifluas laudes concinuerunt. Qui Filius Dei sine macula peccati in seculo conuersatus lucidissimam beatitudinis et saluationis doctrinam in tenebras infidelitatis emisit, sed ab incredulo populo abiectus, atque ad passionem ductus roseum sanguinem suum fudit et caliginem mortis corporaliter gustauit. Ex quo diabolum superans ex inferno electos suos qui in eo detenti et prostrati fuerant liberauit, atque eos tactu redemptionis sue ad hereditatem ipsorum quam in Adam perdiderant  misericorditer reduxit. Qui dum in hereditatem suam peruenerunt, excitata sunt tympana et cithare omnisque musicorum concentus innumerabili decore, quia homo qui in perditione iacuerat, iam in beatitudine erectus mortem superna uirtute liberatus euaserat, ut per seruum meum Osee locutus sum: Colligata est iniquitas Ephraim, absconditum peccatum eius: dolores parturientis uenient ei, ipse filius non sapiens. Nunc enim non stabit in contritione filiorum. De manu mortis liberabo eos, de morte redimam eos. Ero mors tua, o mors, ero morsus tuus, inferne . Quid hoc? In efficacia ligature alligata est peruersitas nequitie diaboli ut a zelo furoris Dei non mereatur solui, quia nunquam illum recta cogitantem uidit, sic neque eum  aspiciunt qui Deum fideliter timent. Nam se semper eleuat contra Deum, se Deum esse dicens, semper errans contra Deum, et propter ipsum nomini Christiano contradicens. Et ideo malitia ipsius ita profundata est ut nulla medicina reparationis peccatum eius quod in contemptibilissima superbia impie commisit, in saluatione dignum sit, unde et ipse erit in perduratione doloris sicut parturiens in afflictione desperationis que diffidit quod in apertione uteri sui uiuere non possit. Nam hec infelicitas semper super eum manebit quod a beatitudine eiectus est, quia filiorum sapientia fugit ab eo qui ad se non reuertitur, sicut filius prodigus ad se reuersus de iniquitate sua ad patrem suum rediit.  Quapropter nunquam confidet in contritione illa qua filii saluationis in superni filii morte mortem seuissime iniquitatis conterunt, quam ipse callidus serpens ebullire fecit cum primo homini dolositatem quam homo nesciebat suggessit. Sed quia filii Saluatoris uenenum funestissimum suggestionis contemnunt et ad salutem suam respiciunt, de seruitute idolorum liberabo eos, de seruitute, inquam, idolorum que fallaciam in potestate perditionis habent et in quibus infideles honorem Creatoris sui commutant, se in laqueum diaboli inuoluentes et opera sua secundum uoluntatem illius perficientes. Et ideo animas illorum qui me colunt, animas scilicet sanctorum et iustorum ab infernali pena redimam, quoniam nullus hominum poterit  erui a uinculis diaboli in quibus durissima morte propter preuaricationem preceptorum Dei uinctus est, nisi in redemptione illius qui electos suos proprio sanguine redempturus est. Ubi ad internecionem te, o mors, interficiam, quia in quo te uiuere putas, hoc tibi extraham, ita quod inutile cadauer uocaberis, quoniam in fortissimis uiribus tuis prostrata iacebis, sicut et corpus quod ab anima deseritur omnino ad interitum prosternitur. Nam fons aque uiue te suffocabit, cum felices anime per nouum hominem qui uenenose deceptionis insons erit misericorditer in superna beatitudine rapientur.  Unde etiam ad confusionem tuam ero morsus tuus, inferne, cum potestas mea in magna uirtute tibi spolia illa detrahet que fraudulenter rapuisti; ita ut et tu, o mors, iuste despoliata, nunquam deinceps plena in diuitiis tuis appareas, sed uulneribus confossa et in feditate prostrata iacens, confusionem tuam in perpetuum reportes.

Sed ut uides illo lucente homine qui de aurora egressus est in tanta claritate apparente ultra quam humana lingua effari possit, demonstratur quod augustissimum corpus Filii Dei ex speciosissima uirgine natum et per triduum in sepulcro reconditum, ad insinuandum quod tres persone sunt in una diuinitate, paterna claritas infulsit, atque ita Spiritum recepit, et in fulgentissima immortalitate  resurrexit quam nullus hominum cogitatione aut uerbo explicare poterit. Quem et Pater nudatis uulneribus, celestibus choris ostendit, dicens: Hic est Filius meus dilectus , quem misi ut moreretur pro populo: Ob quam rem supra humanum intellectum innumerabile gaudium in ipsis innouatum est quia ceca obliuio qua Deus nesciebatur sic depressa est ut rationalitas hominis que suadente diabolo prostrata iacebat, ad agnitionem Dei eleuata sit, quoniam per summam beatitudinem homini uia ueritatis ostensa est, in qua de morte ad uitam reductus est. Sed secundum hoc ut filii Isrel ex Aegypto liberati per quadraginta annos desertum transeuntes, in terram lac et  mel fluentem peruenerunt, ita Filius Dei a morte resurgens per quadraginta dies discipulis suis cum beatis feminis que post ipsum suspirabant et magno desiderio uidere desiderabant, se benigne ostendit, ad eas in fide confirmandas, ne dubitarent, dicentes: Nos non uidimus Dominum: ideo credere non possumus quod ipse sit nostra salus, sed frequenter manifestauit se illis, ad corroborandos ipsos ne caderent.

Quod uero in eminentissimam altitudinem innumerabilis glorie tetendit ubi in plenitudine omnimode ubertatis et odoris mirifice radiat: hoc est quod idem Filius Dei ascendit ad Patrem cui una cum Filio et Spiritu sancto eminentissima et precellentissima altitudo inenarrabilis gaudii et letitie est,  ubi idem Filius in abundantia prefulgentissime sanctitatis et beatitudinis fidelibus suis gloriose apparet; qui ipsum puro et simplici corde uerum Deum et hominem esse credunt. Nam etiam tunc noua sponsa eiusdem agni illi presentata est in diuersis ornamentis quibus ornanda est in omni genere uirtutum fortissimi certaminis totius fidelis populi; qui contra callidum serpentem pugnaturi sunt. Sed qui uigilantibus oculis uidet, et attentis auribus audit, hic mysticis uerbis meis que de me uiuente emanant, osculum prebeat amplexionis.




uISIO SECUNDA.


SUMMARIUM.---De sensu mysteriorum Dei. De tribus personis. Quod homo nunquam obliuiscatur unum Deum in tribus personis ardenter inuocare. De tribus uiribus lapidis. Ioannes de caritate Dei. De tribus causis humani uerbi. De tribus uiribus flamme. uerba Salomonis. De unitate essentie.

 Deinde uidi splendidissimam lucem et in ipsa sapphirini coloris speciem hominis que tota suauissimo rutilante igne flagrabat, et illa splendida lux perfudit uniuersum illum rutilantem ignem, et ille rutilans ignis totam illam splendentem lucem, et illa splendidissima lux et rutilans ignis totam hominis speciem, unum lumen una uirtute et potentia existentes. Et iterum audiui uiuentem illam lucem mihi dicentem: Hic est sensus mysteriorum Dei, ut discrete cernatur et intelligatur que sit plenitudo illa que sine ortu est et cui nichil deest, que potentissima uirtute plantauit omnes riuulos fortium. Nam si Dominus uacuus esset propria uirtute, quid tunc esset opus eius? Certe uanum, ideoque in perfecto opere cernitur quis artifex eius  sit. Quapropter uides splendidissimam lucem que sine ortu est, et cui nichil deesse potest; que designat Patrem, et in ipsa sapphirini coloris specie hominis sine omni macula imperfectionis inuidie et iniquitatis declarat Filium, ante tempora secundum diuinitatem a Patre genitum, sed post in tempore secundum humanitatem in mundo incarnatum. Que tota suauissimo rutilante igne flagrat, qui ignis sine tactu ullius aride et tenebrose mortalitatis demonstrat Spiritum sanctum de quo idem Unigenitus Dei secundum carnem conceptus et de uirgine temporaliter natus, lumen uere claritatis mundo infudit. Sed quod illa splendida lux perfundit uniuersum illum rutilantem ignem, et ille rutilans  ignis totam illam splendentem lucem ac splendida lux rutilans ignis totam speciem hominis, lumen unum in una uirtute et potestate existentes: hoc est quia Pater qui summa equitas, sed non sine Filio nec Spiritu sancto est, et Spiritus sanctus qui accensor cordium fidelium, sed non sine Patre et Filio, et Filius qui est plenitudo uirtutis, sed non sine Patre et Spiritu sancto, in maiestate diuinitatis inseparabiles sunt, quoniam Pater non est sine Filio, nec Filius sine Patre, nec Pater et Filius sine Spiritu sancto, nec Spiritus sanctus sine ipsis, et he tres persone Deus unus in una integra diuinitate maiestatis existunt: et unitas Diuinitatis in eisdem tribus personis inseparabilis uigens, quia Diuinitas scindi non potest, sed ipsa absque ulla  mutabilitate inuiolabilis semper manet, sed et Pater declaratur per Filium, Filius per ortum creaturarum, et Spiritus sanctus per eumdem Filium incarnatum. Quomodo? Pater est qui ante secula genuit Filium; Filius, per quem omnia a Patre facta sunt in initio creaturarum, et Spiritus sanctus, qui in specie columbe apparuit in baptismate  Filii Dei in fine temporum. Unde nunquam obliuiscatur homo me solum Deum in his tribus personis inuocare; quia eas propterea ostendi homini ut homo tanto strictius in amore meo ardeat, cum propter amorem eius misi proprium Filium in mundum quemadmodum Ioannes dilectus meus protestatur, dicens: In hoc apparuit caritas Dei in nobis, quoniam Filium suum Unigenitum misit Deus in mundum ut uiuamus per eum. In hoc est caritas, non quasi nos dilexerimus Deum; sed quoniam ipse prior dilexit nos, et misit Filium suum propitiationem pro peccatis nostris . Quid hoc? Quia in hoc quod Deus dilexit nos: alia salus exorta est quam illa quam in proximo ortu habuimus cum heredes innocentie et sanctitatis fuimus,  quoniam supernus Pater ostendit caritatem suam in periculis nostris quando constituti eramus in penis: uerbum suum solum inter filios hominum in perfecta sanctitate, mittens per supernam uirtutem in tenebras seculorum ubi ipsum uerbum omnia bona operatum illos ad uitam per mansuetudinem suam reduxit qui per immunditiam preuaricationis deiecti erant, nec in sanctitatem quam perdiderant redire ualebant. Quid hoc? Nam per ipsum fontem uite paterna dilectio amplexionis Dei uenit; que nos ad uitam educauit, et que in periculis auxiliatrix nostra fuit que est profundissima et suauissima caritas, nos ad penitentiam instruens. Quomodo? Deus magni operis sui atque pretiosissime sue margarite, hominis, inquam,  quem de limo terre formauit et cui spiraculum uite inspirauit, misericorditer recordatus est. Quomodo? Ipse instruxit uitam in penitentiam cuius efficacia nunquam peribit; quia callidus serpens decepit hominem per superbam inuasionem, sed Deus deiecit illum in penitentia que humilitatem ostendit, quam diabolus nesciuit nec fecit; quoniam ad rectam uiam assurgere ignorauit. Unde ista saluatio caritatis non est orta a nobis, quia nec nouimus nec ualuimus diligere Deum in saluatione, sed quia ipse Creator et Dominus omnium ita dilexit mundum quod propter saluationem eius misit Filium suum, principem et Saluatorem fidelium, qui uulnera nostra lauit et tersit, unde etiam de illo dulcissima  medicina sudauit, ex qua omnia bona saluationis fluunt. Quapropter et tu, o homo, intellige, quia Deum nulla instabilitas mutabilitatis tangit. Nam Pater est Pater, Filius est Filius, Spiritus sanctus est Spiritus sanctus: tres persone in unitate diuinitatis indiuisibiliter uigentes. Quomodo? Tres uires in lapide, et tres in flammam, et tres in  uerbo sunt. Quomodo? In lapide est uirtus humoris, uirtus palpabilitatis et ignea uis, sed uirtutem humoris habet ne dissoluatur et comminuatur; palpabilem uero comprehensionem ut habitationem et defensionem exhibeat, igneam autem uirtutem ut confoueatur et consolidetur ad duritiam suam; ipsa autem humida uirtus significat Patrem; qui nunquam arescit aut finitur in sua uirtute, et palpabilis comprehensio designat Filium; qui natus ex uirgine tangi et comprehendi potuit, et uis rutilantis ignis significat Spiritum sanctum; qui est accensor et illuminator cordium fidelium hominum. Quid hoc? Sicut homo qui corpore suo frequenter humidam uirtutem lapidis attrahit, inde infirmando debilitatur; sic et homo qui per instabilitatem  cogitationum suarum temere uult Patrem intueri, perit in fide, et ut in palpabili comprehensione lapidis faciunt homines habitationem suam se per eam ab hostibus defendentes; ita et Filius Dei qui est uerus lapis angularis, habitatio est fidelis populi, eum a malignis spiritibus protegens. Sed et sicut rutilans ignis illuminat tenebrosa, comburens ea super que incubuerit; sic et Spiritus sanctus fugat infidelitatem, auferens omnem rubiginem iniquitatis. Et quo modo he tres uires sunt in uno lapide, ita et uera trinitas est in una deitate.

Item sicut flamma in uno igne tres uires habet, sic et unus Deus in tribus personis est. Quomodo? Flammam enim in splendida claritate et insito uigore  ac igneo ardore consistit, sed splendidam claritatem habet ut luceat, et insitum uigorem ut uigeat, atque igneum ardorem ut comburat. Unde in splendida claritate Patrem considera qui paterna pietate claritatem suam fidelibus suis expandit, et in insito uigore qui splendide flamme in qua ista flamma uirtutem suam ostendit, Filium intellige; qui ex uirgine corpus assumpsit, in quo Diuinitas mirabilia sua declarauit, ac in igneo ardore Spiritum sanctum perspice, qui mentes credentium suauiter urit. Sed ubi nec splendida claritas, nec insitus uigor, nec igneus ardor est, ibi nec flamma cernitur; sic ubi nec, Pater nec Filius, nec Spiritus sanctus colitur, ibi nec digne ueneratur. Ergo sicut in una flamma he tres uires cernuntur, sic in unitate  diuinitatis tres persone intelligantur. Ita etiam ut tres uires in uerbo notande sunt; sic et trinitas in unitate diuinitatis consideranda est. Quomodo? In uerbo: sonus, uirtus et flatus est. Sed sonum habet ut audiatur, uirtutem ut intelligatur, flatum ut compleatur. In sono autem nota Patrem, qui inenarrabili potestate omnia propalat. In uirtute, Filium, qui mirabiliter ex Patre genitus est, in flatu uero, Spiritum sanctum, qui ubi uult spirat, et omnia consumantur. Ubi uero sonus non auditur, ibi nec uirtus operatur nec flatus eleuatur; unde nec ibi uerbum intelligitur, sic etiam Pater, Filius et Spiritus sanctus non sunt a se diuisi; sed suum opus unanimiter operantur. Unde sicut he tres res in uerbo uno sunt, ita etiam superna Trinitas in  superna unitate est; itaque sicut in lapide nec est nec operatur humida uirtus sine palpabili comprehensione et sine ignea uirtute, nec palpabilis comprehensio sine humida uirtute et igneo rutilantis ignis uigore, nec rutilantis ignis uigor sine humida uirtute et palpabili comprehensione, et ut in flamma non est, nec operatur splendida claritas sine insito uigore et igneo ardore, nec insitus uigor sine splendida claritate et igneo ardore, nec igneus ardor sine splendida claritate et insito uigore, et sicut in uerbo non est nec operatur sonus sine uirtute et flatu, nec uirtus sine sono et flatu, nec flatus sine sono et uirtute, sed indiuisibiliter in opere suo sibi herentia sunt; ita etiam he tres persone superne Trinitatis in maiestate diuinitatis inseparabiliter  uigent neque a se diuiduntur. Sic Deum unum in tribus personis, o homo, intellige. Sed tu in stultitia mentis tue putas Deum tam impotentem esse ut non sit ei possibile in tribus personis uere subsistere, sed tantum in una posse consistere: cum neque uocem uideas sine tribus consistere. Quid hoc? Deus certe est in tribus personis uerus et unus Deus primus et nouissimus.

Sed Pater non est sine Filio, nec Filius sine Patre, nec Pater nec Filius sine Spiritu sancto, nec Spiritus sanctus sine ipsis; quoniam he tres persone inseparabiles in unitate diuinitatis sunt. Quomodo uerbum resonat ex ore hominis; sed non os sine uerbo, nec uerbum sine uita. Et ubi manet  uerbum? In homine. Unde exit? De homine. Quomodo? uiuente homine. Sic est Filius in Patre quem Pater pro salute hominum in terram sedentium in tenebris misit, de Spiritu sancto in uirgine conceptum. Qui Filius ut est unigenitus in diuinitate, ita est unigenitus in uirginitate, et sicut est unicus Patris, ita est et unicus matris, quia ut Pater illum unum ante tempora genuit, sic et uirgo mater illum unum solum genuit in tempore, quoniam uirgo mansit post partum. Unde, o homo, intellige in his tribus personis Deum tuum qui te creauit in fortitudine diuinitatis sue, et qui te redemit a perditione. Noli ergo obliuisci Creatoris tui, sicut et Salomon tibi suadet, cum dicit: Memento Creatoris tui in diebus iuuentutis tue antequam ueniat tempus  afflictionis tue, et appropinquent anni, de quibus dicas: Non mihi placent . Quid hoc? Intellectuali sensu tuo recordare illius qui te condidit uelut cum in diebus stulte confidentie tue putas tibi possibile esse ut secundum desiderium tuum ascendas in altum, te precipitans in profundum, at in prosperitate stans in extremas erumnas cadens. Nam uita que in te est semper nititur ut perficiatur usque ad tempus illud dum perfecta appareat. Quomodo? Infans a primo ortu suo usque ad perfectam staturam ascendit, et deinde in perfecta etate manet, relinquens petulantiam morum stulte adolescentie tantum cum magnis curis sollicite prouidens quid sibi in rebus suis agendum sit, quod tunc nequaquam fecit cum stulta adolescentia inconstantia  feruebat. Sic fidelis homo faciat, infantiam morum relinquat; et ad culmen uirtutum conscendat in fortitudine earum perseuerans, extollentiam cupiditatis sue deserens que in amentia uitiorum pullulat et in angustia sollicitudinem meditetur quid sibi utile sit postquam infantiam morum puerilium declinauit. Unde, o homo, sic amplectere Deum tuum in fortitudine uigoris tui priusquam ueniat homo purgationis operum tuorum, cum omnia manifestabuntur, neque quidquam occultum relinquetur ubi ueniunt tempora que in duratione sua non  deficient. De quibus humano sensu tuo, ne murmurans, dicas: Non mihi placent, neque intelligo utrum in prosperitate aut in erumna illa sint, quia humana mens semper in hoc dubia est; nam et dum bona operatur anxietatem habet utrum Deo placeant an non. Et dum mala perpetrat, de salute remissionis formidat. Sed qui uigilantibus oculis uidet et attentis auribus audit, hic mysticis uerbis meis que de me uiuente emanant osculum amplexionis prebeat.




uISIO TERTIA.


SUMMARIUM.---De constructione Ecclesie que semper gignit filios suos in regeneratione spiritus et aque. Quod Ecclesia in ortu suo apostolis et martyribus decorata est. Quod in sacerdotali officio et eleemosynarum distributione ornatur Ecclesia. De materna benignitate Ecclesie. Quod Ecclesia ad candorem completionis sue nondum perfecta circa tempus filii perditionis ad perfectum perducetur. Quomodo Ecclesia filios suos in puritate deuotissime offert. Quod Ecclesiam nulla peruersitas diabolice artis obscurare potest. Quod secreta Ecclesie humanus intellectus ad plenum intueri non ualet. De uirginitate Marie. De dilatatione sacramentorum uere Trinitatis. Quod cuique fidelium adest ministerium angelorum. De iis qui in fide sancte Trinitatis a matre Ecclesia regenerantur ipsa integra permanente. Similitudo de balsamo et onycino et carbunculo. Quod beatissima Trinitas in baptismo, aperto celo baptizatis apparet: et eis nigredinem peccatorum abstrahens singulos candida ueste induit. De querimonia Ecclesie super errore filiorum. Quod duo signa tradita sunt hominibus ad defendendum se. Similitudo de iuuene. Quare Ade non erat danda duplex lex. Quod admonitio sancti Spiritus apparens, minabatur antiquo serpenti in Ne, circumcisio percussit eum in maxilla in Abraham, Ecclesia ligauit eum. De tribus alis quid significent. Quod masculi qui in tempore circumcisionis circumcisi non sunt, transgressores legis fuerunt. Sicut in creatione Ade tres cause designate sunt, ita etiam tres cause sunt in uiro in procreandis filiis. Quod mulier in amore Dei obseruans uirginitatem suam ualde ornatur a Deo. Quod uir recusans matrimonii consortium in amore Dei, consors Filii Dei efficitur. uerba Isaie prophete. Quod casus Ade clausit homini celum, que clausura durauit usque ad Filium Dei. uerba Euangelii. uerba exhortantis Dei. Quod in circumcisione Abrahe membrum unum, in baptimo autem Christi omnia membra circumciduntur. uerba Euangelii. Quod omni tempore et omni etate omnem sexum, scilicet masculum et feminam in baptismo pie Deus suscipit. Quod tres in honore sancte Trinitatis adesse debent baptizando, uidelicet sacerdos et duo qui pro illo fidem spondeant, et isti eidem baptizato carnali copula non commisceantur. Comparatio de infante. Quod omnia peccata in baptismo remittuntur. Quod quamuis sacerdos peccator sit, tamen officium baptismi Deus ab eo suscipit. Similitudo de diuite. In necessitate si sacerdos non adest, conceditur cuilibet fideli homini baptizare seruata forma baptismi.

 Post hec uidi quasi muliebrem imaginem procera magnitudine instar magne ciuitatis habentem caput miro ornatu coronatum, et brachia de quibus splendor uelut manice propendebant a celo ad terram usque radians. uenter autem eius in modum retis multa foramina habentis, per que plurima hominum multitudo subit; crura uero et pedes non habebat, sed tantum super uentrem suum ante altare quod est ante oculos Dei stabat ipsum expansis manibus circumplexa, oculis autem suis per omne celum acutissime intendebat. At nulla uestimenta eius considerare poteram, nisi quod tota lucidissima claritate fulgens, multo splendore circumfusa fuerat, in pectore eius uelut aurora rubeo fulgore micante ubi etiam multimodo genere musicorum  audiui de ipsa hoc canticum quasi aurora ualde rutilans decantari. Et imago illa expandit splendorem suum uelut uestimentum dicens: Me oportet concipere et parere. Et mox occurrit ei ut fulgur multitudo angelorum gradus et sedes in ea hominibus facientium, per quos ipsa imago absoluenda erat. Deinde uidi nigros infantes iuxta terram in ere  quasi pisces in aqua repentes et uentrem imaginis in foraminibus  intrantes. At illa ingemuit sursum eos attrahens qui et ore eius exierunt, ipsa tamen integra permanente. Et ecce illa serena lux et in ipsa species hominis tota, rutilante igne flagrans, secundum uisionem quam prius uideram iterum mihi apparuit, et singulis eorum nigerrimam cutem abstrahens et extra uiam cutes illas proiiciens singulos illorum candidissima ueste induit, ac eis clarissimam lucem aperuit, singulis eorum dicens: Exue uetustatem iniustitie, et indue nouitatem sanctitatis, reserata est enim tibi ianua hereditatis tue. Considera ergo quomodo doctus sis, ut cognoscas patrem tuum quem confessus es. Ego suscepi te et tu confessus  es me. Nunc ergo respice duas semi as, unam ad orientem, et alteram ad aquilonem. Si igitur interioribus oculis tuis diligenter inspexeris me ut in fide doctus es, suscipiam te in regno meo. Et si me perfecte dilexeris, faciam quodcunque petieris. Si autem me despexeris, te a me auertens et retro respiciens, nec me scire aut intelligere  uolens, te sordidum in peccatis ad puram penitentiam reuocantem si tu ad diabolum recurris quasi pater tuus ille sit: tunc suscipiet te perditio, quia secundum opera tua iudicaberis, quoniam cum bonum dederim tibi, cognoscere me noluisti. Infantes autem qui uentrem imaginis subierant, in splendore qui eam circumfuderat ambulabant. Et illa benignissime eos intuens, tristi uoce dicebat: Isti filii mei rursum reuertentur in puluerem; multos tamen concipio et pario qui me matrem suam diuersis concussionibus fatigant et opprimunt me impugnantes hereticis et schismaticis ac sibi inutilibus preliis, in rapinis et homicidiis, in adulteriis et fornicationibus, atque in multis aliis huiusmodi similibus erroribus. Sed plurimi ex istis resurgunt  in ueram penitentiam ad uitam eternam, et plurimi cadunt in fallaci obduratione ad mortem secundam. Et iterum audiui uocem de celo dicentem mihi: Plena constructio uiuentium animarum que construitur in celis uiuis ex lapidibus ornata immenso decore uirtutum in filiis suis quos complectitur tanquam capacissima ciuitas: plurimam turbam populorum et ut latissimum rete maximam multitudinem piscium in supernis uirtutibus decentissime floret secundum quod in nomine Christiano uiget opus fidelium hominum.

Unde quod nunc uides quasi muliebrem imaginem pro cera magnitudine instar magne ciuitatis, designat sponsam Filii mei que semper gignit filios in regeneratione spiritus et aque, cum eam fortissimus  preliator posuerit in latitudinem uirtutum comprehendere et perficere plurimam turbam in electis suis et est instar turris magne, quoniam nullus hostis eam preualet expugnare, contraria impugnatione a se infidelitatem expellentem et se fideliter expandentem: quod in mortali seculo secundum hoc intelligitur quod unusquisque fidelium prebet exemplum proximo suo, per quod ipsi plurimas uirtutes operantur in celestibus. Sed cum unusquisque iustorum peruenerit ad filios lucis, tunc in ipsis apparebit opus bonum quod operati sunt, quod in mortalitate terreni pulueris cognosci non potest, quoniam hic in umbra inquietudinis obscuratum est. Et habet caput miro ornatu coronatum;  quia ipsa in ortu suo cum in sanguine Agni suscitata est, decenter in apostolis et martyribus decorata est uera desponsatione desponsata Filio meo, quoniam in cruore eius se fideliter exstruxit in fidelem edificationem sanctarum animarum. Quapropter et brachia habet de quibus splendor uelut manice descendit a celo ad terram usque radians; que est operatio fortitudinis in sacerdotibus qui in puritate cordis et manuum in sacramento corporis et sanguinis Saluatoris sui, sacrosanctum sacrificium super sanctum altare in uirtute bonorum operum offerunt, quod est clarissimum opus misericordiam facientibus qui in largitate semper omni dolori adiutorium impendunt, mitissimo corde eleemosynam in pauperes distribuentes, et  sic in perfecto animo suo dicentes: Hec non est substantia mea, sed eius qui creauit me, quia hoc opus a Deo inspiratum: ante oculos eius representatur in celo cum in cultura Ecclesie, per fideles homines perficitur in terra. Quod autem uenter eius est in modum retis multa foramina habentis per que plurima hominum multitudo subit: hoc est materna benignitas ipsius que ad capturam fidelium animarum aperta est in multiplici celsitudine uirtutum in quibus credentes populi per fidem uere credulitatis deuote conuersantur. Sed is qui rete suum proiecit in capturam piscium est Filius meus sponsus dilecte Ecclesie sue, quam in sanguine suo sibi ad reparandum casum perditi hominis desponsauit. Que nondum crura aut pedes habet, quia ad  fortitudinem constitutionis sue neque ad summum nitorem completionis sue deducta est, quoniam circa tempus filii perditionis qui mundo errorem inducet, ignitam et sanguinolentam crudelissime peruersitatis angustiam copiosissime in membris suis patietur, per quam calamitatem sanguineis uulneribus ad perfectum deducta: propere curret in celestem Ierusalem, et cum in sanguine Filii mei noua nupta suauiter orta sit, ipsa hoc ardore uitam in plenitudine gaudii sobolis sue intrabit. Sed tantum super uentrem suum ante altare quod est ante oculos Dei stabat ipsum expansis manibus circumplectens; quoniam ipsa semper pregnans atque filios suos in uera ablutione procreans est eos deuotissime per purissimas orationes sanctorum Deo  offerens. Et per suauissimum odorem discretionis occultarum et manifestarum uirtutum que proferuntur in intentione oculorum mentis, abiecta omni fictione simulationis et appetitu humane laudis; ut thus purgatur ab omni iniuria contrarii fetoris que quidem bona operatio, conspectui Dei suauissimum sacrificium est; in quo noua sponsa frequenter laborat toto desiderio in opere fructuosarum uirtutum ad celestia anhelans, atque tricesimo et sexagesimo et centesimo fructu excelsam turrim supernorum murorum edificans.

Unde et oculis suis per omne celum acutissime intendit, quia intentionem suam quam in celestibus deuotissime habet, nulla peruersitas obscurare  potest, nec ulla persuasio diabolice fraudis, nec error preuaricantis populi, nec diffuse in diuersis terris concussiones ubi insani homines in incredulitate furoris sui crudeliter se discerpunt. Sed quod nulla uestimenta eius considerare potes, hoc est quod secreta illius, humanus intellectus in infirmitate fragilitatis sue grauatus, ad perfectum intueri non ualet, nisi quod tota lucidissima claritate fulgens, multo splendore circumfusa est; quoniam uerus sol clarissima inspiratione Spiritus sancti et decentissimo ornatu uirtutum eam undique perfudit. In pectore eius uelut aurora rubeo fulgore micante, quia in cordibus fidelium integritas beatissime uirginis Filium Dei generantis ardentissima deuotione fulget, ubi etiam multimodo genere musicorum  audis de ipsa hoc canticum quasi aurora ualde rutilans decantari; quoniam omnis uox credentium ut intellectui tuo infunditur uirginitatem illius illibate uirginis tota intentione in Ecclesia amplecti debet. Quod uero eadem imago expandit splendorem suum uelut uestimentum dicens quod oporteat ipsam concipere et parere: hoc est quod in Ecclesia dilatatur sacramentum confessionis uere trinitatis, quia amictus ipsius est in protectione fidelium populorum, per quos ipsa consurget in edificationem uiuentium lapidum in fonte purissimi lauacri dealbatorum, sicut et ipsa confitetur necesse ad saluationem ut concipiat filios in benedictione, et ut pariat eos in ablutione per regenerationem spiritus et aque. Quapropter et mox accurrit  ei ut fulgur multitudo angelorum gradus et sedes in ea hominibus facientium per quos eadem imago perficienda est; quia cuique credenti homini adest metuendum et diligendum ministerium beatorum spirituum ascensus per fidem et repositiones per summam quietem illis fidelibus preparantium in quibus ipsa felix mater Ecclesia ad decorem sui perducenda cognoscitur.

Sed et deinde uides nigros infantes iuxta terram in ere quasi pisces in aqua repentes et uentrem imaginis in foraminibus  intrantes; que est nigredo stultorum hominum qui nondum abluti sunt in lauacro saluationis, sed ipsi terrena diligentes, et in eis ubique discurrentes atque habitationem suam  in eorum instabilitate ponentes, ad matrem sanctitatis tandem perueniunt, et dignitatem secretorum eius intuentes benedictionem ipsius suscipiunt, per quam diabolo abstrahuntur ac Deo redduntur sacram constitutionem ecclesiastici ordinis in qua fidelis homo ad saluationem beatificari debet subeuntes, cum in semetipsis dicunt Credo in Deum, et reliqua ad beatam fidem spectantia. Unde et illa ingemuit sursum eos attrahens, qui ex ore eius exeunt, ipsa tamen integra permanente; quoniam hec beata mater intima suspiria trahit quando baptisma cum carismate in sanctificatione Spiritus sancti consecratur, ut homo in uera circumcisione spiritus et  aque innouetur, hunc in modum sursum summe beatitudini que caput omnium est offerendus, quo membro Christi facto, cum per inuocationem sancte Trinitatis quasi per os beate Marie ad saluationem regeneratur; nullam lesionem eadem mater patitur, quia ipsa in eternum permanebit in integritate uirginitatis sue, que fides catholica est, quoniam ipsa nata est in sanguine ueri agni sponsi sui; qui sine ulla corruptione integritatis ex integerrima uirgine natus est. Sic et ipsa sponsa integra permanebit, ita quod nullum schisma eam corrumpere poterit. Sepe tamen a peruersis hominibus fatiganda, sed per adiutorium sponsi sui semper fortissime se tuetur ut uirgo que sepe in concupiscentiis carnis per diabolicam artem et persuasiones  multorum hominum oppugnatur; sed tamen ipsa per orationes suas quas fundit ad Dominum, a tentationibus illorum strenue liberatur conseruans benignitatem suam. Ita etiam Ecclesia repugnabat nequissimis corruptoribus qui sunt errores hereticorum, scilicet tam malorum Christianorum quam Iudeorum et aliorum infidelium qui eam infestant, uirginitatem eius que fides catholica est, corrumpere uolentes, ipsa tamen eis uiriliter resistente, ne corrumpatur, quia semper uirgo fuit et est et permanebit, uera fide, id est materia uirginitatis eius contra omnem errorem integra permanente; ut et honor caste uirginis in materia pudoris corporis eius contra omnem tactum libidinis incorruptus perseuerat. Unde et  Ecclesia omnium Christianorum uirginea mater est; quoniam in secreto Spiritus sancti eos concipit et parit, illos Deo offerens, ita quod et filii Dei uocantur. Et ut beatissimam matrem Spiritus sanctus obumbrauit, ita quod sine dolore mirabiliter Filium Dei concepit et peperit et tamen uirgo permansit; sic et Ecclesiam felicem matrem credentium Spiritus sanctus illustrat, et sine ulla corruptione simpliciter filios concipit et parit, et uirgo perdurat. Quid hoc? Ut balsamum ex arbore sudat, et ut fortissime medicine ex onychino uase que in eo latent emanant, et ut clarissimus splendor ex carbunculo absque omni impedimento se diffundit; sic Filius Dei sine omni obstaculo corruptionis ex uirgine natus est, et sic etiam Ecclesia  sponsa eius absque omni inquinatione erroris filios suos generat; uirgo tamen in integritate fidei permanens.

Quod autem uides, quomodo illa splendida lux, et in ipsa species hominis tota rutilante igne flagrans, secundum uisionem quam prius uideras iterum tibi apparet; hoc est quod uera trinitas in uera unitate, scilicet lucidissimus Pater, et in Patre dulcissimus Filius eius qui ante tempora secundum diuinitatem in Patre manens, sed in tempore secundum carnem de Spiritu sancto conceptus et de uirgine natus ut in uerissima uisione tibi premonstratum est, nunc etiam ad confirmationem fidei tibi ostenditur, quoniam eadem beata trinitas in sancto  baptismo baptizatis aperto celo apparet: ut fidelis homo hanc fidem suscipiat, quomodo unum Deum in uera trinitate colat, que etiam in primo sacramento baptismatis ueraciter apparuit. Et singulis eorum integerrimam cutem abstrahens ac extra uiam cutes proiiciens, singulos illorum candidissima ueste induit ac eis splendidissimam lucem aperit singulis eorum uerba beate admonitionis proferens; quia diuina potestas corda hominum aspiciens, in lauacro baptismi infidelitatem scelerum suorum misericorditer aufert, atque scelera illa extra uiam qui Christus est abiicit, quoniam non mors in Christo sed uita per puram confessionem et per ablutionem peccatorum in ipso est; cum per ipsum quisque fidelis candore salutis induuntur,  et cum illi per eum claritas beate hereditatis de qua primus homo expulsus est aperitur, ipse scilicet admonetur per uerba ueritatis, ut deponat ueterem consuetudinem iniquitatis, et ut assumat nouum donum gratie ad saluationem. Sed quod infantes qui uentrem imaginis subierant in splendore qui eam circumfuderat ambulant: hoc est quod ii quorum mater felix Ecclesia per fontem sacri baptismatis existit; in lege diuina qua eadem mater illustrata et ornata eos instruxit permanere atque eam conseruare debent, ne si eam infideliter abiecerit: rursum peccatis a quibus mundati erant inquinentur. Unde etiam illa benignissime eos intuens tristi uoce dicit, quod illi filii sui rursum reuertentur in puluerem; quia  eadem beata mater illos interiori dilectione diligens ac eis ex intimis uisceribus condolens, conqueritur quod ipsi quos in lauacro regenerationis genuit, mundos uidelicet in celestibus effectos, iterum terrenis causis inhiantes in peccatis sordescant. Quomodo? Quia multi fidem exterius percipientes: interius eam diuersis uitiis impugnant, magis uiam erroris quam uiam ueritatis gradientes, ex quibus tamen plurimi a falsitate resipiscunt, plurimi etiam in iniquitate permanent; ut et illa mater uerbis suis que supra adducta sunt, demonstrat.

Nam duo signa legis signatorum tradita noscuntur hominibus, scilicet circumcisio in antiquis patribus, et baptismus in nouis doctoribus, per  que ingrati sunt homines ut bos iugo suo; quoniam quamuis ille stimulo corriperetur, curruum tamen sulcum induceret si iugo non esset alligatus. Simili modo non incederent homines per uias meas, si non essent ligati iugo signorum suorum. Hoc tale est uelut si iuuenis aliquis incederet uia aliqua, et pater eius ei diceret: Ambula recto itinere, et tamen non daret illi gladium nec alia bellicosa arma, quibus si occurreret periculum, se defenderet. Quid tunc? Nudus fugeret: nec auderet nec posset se defendere a periculo sibi occurrente, et eum a uia sua impedire uolente, sed absconderet se, quia signatus non esset terribili armatura, per quam se defendere deberet. Sic  esset populus meus nudus si non esset baptizatus, unde terribilis apparet inimicis suis qui eum cum chrismate baptimatis signatum uident, per quod signum etiam fortiter illis repugnat, qui eum destruere uolunt, siue humana turba siue acies sit diabolica. Sed Ade non erat danda duplex lex. Quomodo? Ego dedi ei legem in arbore, cum me uideret in innocentia cordis; ipse autem contemsit me callido serpenti consentiens, quod ita noxium fuit ut nunquam mortalis oculis me uidere possit quandiu in hoc transitorio seculo manet. Sed quia Adam preceptum meum transgressus est, sine lege cum genere suo fuit, usque ad tempus illud quod nobilitatem Filii mei prenuntiauit. Admonitio autem Spiritus sancti in Ne apparuit cum  genus humanum perire properauit: ubi super diluuium arcam erexit, quoniam ante secula preuidit quod post illud iniquum genus quod se teterrima iniquitate polluerat, noua soboles exsurgere debuit. Nam post transitum Ade, genus ipsius ignorans quod ego Deus sum, errabat, dicens: Quis est Deus? Quis est Deus? Et tunc oriebatur in illis omne malum: ita quod inter eos antiquus serpens soluta potestate cucurrit, suadens illis ut omnem uoluntatem eius explerent. Ipse enim tunc a uinculo ligature solutus erat: ita quod ei ante diluuium non minans aduersabatur admonitio Spiritus sancti, ut illi aduersatus sum in Ne, in quo noua soboles exorta est: cum populum meum taliter erudiui quod eruditionis illius non poterit  obliuisci. Nam admonitio Spiritus sancti, primum illi in Ne minata est; postea autem circumcisio in maxillam percussit eum, in Abraham; deinde uero Ecclesia ligauit in nouissimo tempore usque dum pertranseat mundus in ultimo die. Sed ego permisi diabolum potestatem suam ante diluuium exercere in mundo, propter antiquum certamen quo deuicit Adam donec uentrem suum cadauere omnis iniquitatis impleuit; et hoc ideo permisi, quia iustum est iudicium meum. Unde etiam ego suscitaui aquas diluuii, et peccatores occidi, reseruans in mysterio meo Ne, quem idem Satanas exspoliare non potuit, quoniam in uoluntate mea super diluuium erat. Et ego designaui in diluuio rectissimum germen, uidelicet Filium meum nouo  seculo prenuntians eum, qui silenter ueniens in mundum, sanctam Trinitatem manifestauit ueracissime colendam. Quomodo?

Tres alas ostendit que sanctam Trinitatem significant: ubi tu Synagoga me negabis, et ubi alienus populus me suscipiet, ubi et tu, o Abraham, magnificaberis. O Abraham, tu es circumdatus circumcisione, tu es ut muro septus ueteri Testamento, tu es ornatus aurora solis Ecclesie. Ego tibi et generi tuo dedi circumcisionem usque ad Filium meum, qui aperte peccata hominum remisit, et ubi carnalis circumcisio ueteris preputii cecidit: cum fons baptismi in sanctificatione lauacri filii mei ueraciter ebulliuit. Sed qui in tempore  circumcisionis ex genere tuo circumcisi non sunt secundum tempus quod eis ostensum est, siue minoris siue maioris etatis essent, pactum federis mei transgressi sunt, preter mulieres quibus circumcisio non est iniuncta; nam mulier non est circumcidenda, quia maternum tabernaculum latet in corpore eius, nec tangi potest tactu exteriori, et quoniam ipsa est sub potestate uiri, ut seruus sub domino suo. Nam uir tres causas habet in opere suo, id est concupiscentiam, fortitudinem et studium. Concupiscentia autem incendit fortitudinem, unde in utroque est studium laboris et ardentis uoluntatis ipsorum. Hoc tale est ut in creatione Ade tres cause designate sunt; quia uoluntas Dei in potestate formauit hominem, et hoc in  magna pietate compleuit, cum ipse hominem ad imaginem et similitudinem suam fecit. In uoluntate autem Dei, nota uiri concupiscentiam; et in potestate Dei, uiri fortitudinem, atque in pietate uoluntatis ac potestatis Dei, studium concupiscentie et fortitudinis uiri. Hoc modo per uirum procreatur genus humanum ex muliere; quia et Deus fecit hominem de limo terre, quoniam ut terra in uirtute germinis fructuum agrorum est, ita et mulier in humore partus ad pariendum filios posita est. Quid hoc? Mulier habet tempus reuelationis humoris qui in ipsa est, et qui se humida uirtute cum calore in ea diffundit: alioqui uoluntarie uirum non susciperet, sed dedignando eum uoluntati illius non consentiret, nec filios procrearet. Nam  si uirtutem humoris in calore non haberet, infructuosa maneret: sicut arida terra que se non flectit ad ullum usum fructuositatis. Sed et illa uirtus humoris non semper in calore incendium ardoris concupiscentie in muliere habet, nisi ipsa prius tacta a uiro, agnoscat ardentem concupiscentie feruorem: quia in illa non est tam fortis et tam feruens concupiscentia sicut in uiro, qui fortis est tanquam leo ad concupiscentiam operis filiorum; ita quod ipse habeat fortitudinem concupiscentie ac operis, muliere tantum hoc negotium habente quod subiacet imperio uoluntatis illius, quoniam ipsa occupata est in procreatione natorum, usquedum eos producat in mundum. Que dum desiderat Filium meum, in amore eius  cupiens obseruare uirginitatem suam: ualde ornatur in thalamo ipsius, quoniam contemnit ardorem quem pro caritate illius sustinet: nolens dissolui incendio ardentis libidinis, perseuerans in pudicitia, quia carnalem uirum in spirituali desponsatione despicit; toto desiderio anhelans post Filium meum, recordationem uiri carnalis abiiciens. O carissima germina, et o dulciores et suauiores flores super omnia aromata: ubi mollis et fragilis natura quasi aurora ad desponsationem Filii mei consurgit, casta dilectione ualde eum amans, illa ei sponsa, et ipse illi sponsus, cum hoc genus uirginum ualde diligit eum in superno regno insignibus ornamentis adornandum. Sed quid nunc?

 Cum etiam fortitudo uiri recusat ducere consortium matrimonii, ita quod uir propter amorem Filii mei se cercet in uiuida natura sua, cum floret in germine filiorum; ipse tamen constringens membra sua ne exerceant concupiscentiam carnis sue, hoc mihi ualde amabile est quia scilicet uir hoc modo uincit se ipsum. Unde et ego faciam eum consortem Filii mei; et ponam eum serenissimum speculum ante faciem eius, quia fortiter restitit diabolo; qui sibi humanum genus per infidelitatem nequissime sordis attraxerat. De cuius laqueo ut eriperetur, Filium meum misi in mundum, natum ex dulcissima uirgine sine omni macula peccati, afferentem fontem saluationis, quem ipse innocens agnus sacrauit, ut preputium ueteris criminis in  eo aboleretur. Quid hoc? Amarissimum preputium est crimen transgressionis Ade quod Filius meus abstulit; cum ipse fontem salutis ingressus Christianam cohortem nobilissime dedicauit, ut serpens antiquus, qui hominem deceperat, in illo lauacro mergeretur. Quomodo? Filius conditioni patris sui respondet; necnon et hereditatem eius retinet. Quid hoc? Genus Ade transgressione illius de loco amenitatis expulsum est, et in baptismo saluationis per Filium meum ad uitam reuocatum est. Quomodo? Ipse super incredulos qui preceptis meis repugnauerunt uocem benedictionis dedit; ita quod exterriti ueniam in spiritu contritionis peterent, ut Isaias seruus meus secundum hoc quod a me accepit protestatur, dicens: Et uenient ad te curui  filii eorum qui humiliauerunt te, et adorabunt uestigia pedum tuorum omnes qui detrahebant tibi . Quid hoc? O tu qui es superna pax et purissimus sol, per te ebulliet uiuens radix que est regeneratio spiritus et aque, cum illi solerter uenient ad agnitionem tuam qui in spurcitia nefandissime immunditie sub grauissima maledictione prostrati erant, quoniam ipsi hoc modo quasi curui uix tandem ad ueritatem et ad iustitiam surgent. Quomodo? Ipsi maternam dulcedinem uere fidei sugent, eam uisibiliter uidendo, nescientes; sed tantum illam fideliter credendo rapientes. Et qui sunt illi? uidelicet qui in materia peccati de his orti, te in ardenti caritate nunquam uiderunt; sed qui te crudeliter opprimendo pertinaciter afflixerunt,  quasi tu illorum non dominareris: te in bono sensu dulcissime amauerunt. Et adeo cum ueram fidem secuti fuerint, uelut regem apprehendent te, et tanquam Dominum adorabunt te, atque festinanter current sequentes sanctissima itinera tua que eis precepisti ita ut semper eleuatis manibus in te aspiciant atque in bonis operibus ad te semper uigilent, in fide, scilicet te uidere tedium non capientes, et hoc omnes illi facient; qui prius impudice et irreuerenter te dilaniauerunt, et qui in odio ac in inuidia se a te diuiserunt, cum tunc in speculo fidei ardenter te amplexerunt. Quid hoc?

Nam casus Ade clausit celum in indignatione mea, cum homo me spreuit, et callidum serpente  audiuit. Unde et ipsi clausa est omnis gloria paradisi. Que clausura durauit usque ad claritudinis mee Filium, qui in uoluntate mea fluentem Iordanem intrauit; ubi et uox mea clare intonuit cum dicerem, quia ipse esset Filius meus dilectus, in quo mihi bene complacuissem; quoniam hoc uolui, ut in fine temporum redimerem hominem per Filium meum mihi indissolubili amoris uinculo ita adherentem, ut fauus melli adheret, quem etiam idcirco mihi in fontem; me fontem aque uiue designantem, ut et ipse fons salutis, animas illas de eterna morte resuscitaret, quibus in aqua per Spiritum sanctum remissio peccatorum daretur. Quapropter et ibi Spiritus sanctus apparuit, quia fidelibus per eum remissio peccatorum fit, ubi ob mysticum secretum  unigenitum meum Spiritus sanctus in specie columbe ostendit que simplicis et sinceri moris est, quoniam et Spiritus sanctus in simplicitate et in bonitate omnium bonorum indeficiens iustitia est. Et hoc decebat, quia Filius meus sine ulla macula criminis ex uirgine natus est, ut etiam homo qui cum peccato de uiro et muliere nascitur sine peccato splendide et gloriose renasceretur, sicut ipse Filius meus in Euangelio ad Nicodemum ait: Amen, amen dico tibi, nisi quis renatus fuerit ex aqua et spiritu, non potest introire in regnum Dei . Quid hoc? Constantissima certitudine et non instabili ambiguitate dico tibi qui natus es ex corruptione, quia homo qui ortus est de ardenti concupiscentie calore et inuolutus uenenosa ueste, nisi  in uero gaudio noue sobolis renascatur ex aqua sanctificationis et spiritu illuminationis, in tempore neglectus sui confundetur. Quomodo? Quia homo uelut aqua, cum spiritu uegetationis sue inundat, quoniam ut aqua sordes emundat, et ut spiritus inanimata uiuificat  non poterit per introitum saluationis heres regni Creatoris sui fieri, quia in peccato primi parentis quem diabolus fraudulenter decepit obligatus est. Quomodo? Quoniam ut fur qui nobilissimam et pretiosissimam pecuniam regis furatur, furtiue subintrat, sic tortuosa conceptio in ingluuie suggesta a diabolo subdole irrepsit, ita quod ipse dilectissimam gemmam sancte innocentie et castitatis in quibus  Spiritus sanctus habitat nequiter abstraxit. Unde nunc in sanctificatione ablutionis emundanda est. Nam mortiferus calor quem libido in cumulatione concupiscentie preuaricationis preceptorum omnipotentis Dei succendit, in illo submergendus est, qui nunquam mirabilia sua inuidiose abscondit, sed ea in incomprehensibili pietate misericorditer ostendit. Audite ergo Filium in hac constitutione regenerationis que reuelatio regni mei est, et discite ab eo ut precepta mea compleatis. Sic facite. Nam hoc mihi acceptum est, et cauete ne uos antiquus serpens seducat; et non moriemini si baptismum uestrum seruaueritis, ut uobis in nomine beatissime Trinitatis preceptum est. Et quoties cecideritis, surgite cum correctione penitentie  secundum misericordiam meam de peccatis uestris. O uos karissimi filii mei, cognoscite bonitatem Patris uestri; qui uos in semetipso per puram confessionem et per ueram ueniam de maxilla diaboli liberauit, et qui uobis omnia bona contulit, in quibus laborare debetis, ut celestem Hierusalem possideatis; quam per fallacem deceptionem perdidistis, quia nemo perditam hereditatem suam recuperare potest, nisi per sudorem laboris sui. uos autem supernam beatitudinem scilicet excellentissimam hereditatem uestram, facile non difficili lege recipere potestis. Nam Spiritus sanctus, ut predictum est, potestatem Satane in baptismo expellit ab homine, sanctificans eum nouum hominem in regeneratione, ut perdita gaudia recipere ualeat.  Unde quisquis saluari desiderat in purgatione criminum suorum, regenerari non recuset.

Nam, ego dedi masculis generis Abrahe circumcisionem membri unius, sed in Filio meo precepi uiris ac mulieribus cunctorum populorum circumcisionem omnium membrorum suorum. Quomodo? Circumcisio baptismi orta est in baptismo Filii mei que et duratura est usque in nouissimum diem; et post illum diem, sanctitas eius in eternitate manebit, nec finem accipiet; atque ita qui in lauacro baptismi circumciduntur, uerissime conseruabuntur, si hoc lauacrum iustis operibus fideliter conseruauerint, quia ego hominem siue infirmioris siue fortioris etatis sit, suscipiam si fedus meum custodierit, quod mecum pepigit, scilicet in me credendo,  et in uera Trinitate me confitendo, seu per se ipsum seu per alios qui pro eo fideiubent, ut infans aut mutus qui non loquitur, qui uerba alieni oris expostulat, et non delebo eum in eternum; ut illum qui fontem hunc cum opere fidei recipere recusauerit, quemadmodum in doctrina Euangelii Filii mei scriptum est: Qui crediderit et baptizatus fuerit saluus erit, qui uero non crediderit condemnabitur . Quid hoc? Ille homo qui per suam scientiam, que interior oculus est, istud uidet quod exteriori uisui absconsum est, et in hoc non dubitat, hic certissime credit, et hec fides est. Nam quod homo exterius cernit, hoc et exterius nouit, et quod interius uidet, hoc et interius considerat. Ideo cum  scientia hominis per speculum uite ardenter percipit incomprehensibilem diuinitatem quam exterior oculus aspicere non ualet, tunc desideria carnis opprimuntur et alliduntur ad petram. Unde et spiritus hominis illius ad ueram altitudinem suspirat, hanc regenerationem sentiens, quam Filius hominis Spiritu sancto conceptus attulit, quem intacta mater non de carne uiri sudantis in libidine accepit; sed de secreto patris omnium. Qui suauiter ueniens, purissimum et uiuum speculum in aqua ostendit; ita quod homo per illud in regeneratione uiuit. Nam sicut homo nascitur ex carne, diuina potestate in forma Ade illum creante; ita Spiritus sanctus recuperat uitam anime per inundationem aque, cum ipsa spiritum hominis in se accipit, eum resuscitans ad uitam, ut prius  in unda sanguinis suscitatus est; cum in corporali uasculo manifestatus est, ut enim forma hominis tunc sensibiliter formatur cum homo dicitur: sic spiritus hominis ante oculos Dei tunc in aqua uiuificatur, ita quod eum Deus ad hereditatem uite nouit. Unde qui sic fontem salutis cum federe iustitie suscipit, uitam in saluatione inuenit, quia fideliter credidit; qui uero credere non uult, mortuus est, quoniam spiracula spiritus non habet, cum quibus in altitudinem celi uolet: sed tantum tangendo cecis oculis palpitat, in obumbrata scientia carnis non uiuens, quia uitali disciplina caret, quam Deus spirauit in hominem, sursum contra uoluntatem carnis ascendentem. Quapropter iste in mortem infidelitatis condemnabitur, quia lauacrum  salutis non habuit. Ego enim nec tempus nec genus ab hac salute separaui, sed hanc uocationem omni populo per Filium meum clementer institui.

Nam, in quocunque tempore labentium horarum, cuiuscunque sexus aut etatis homo siue masculus siue femina, infans aut decrepitus: cum in affectu deuotionis ad baptismum uenerit, ego cum pietatis adiutorio suscipiam cum. Et non recuso lauacrum baptismi infantis, ut quidam falsi deceptores loquuntur; qui me talem oblationem abiicere mentiuntur, sicut etiam in ueteri Testamento non spreui infantis circumcisionem; cum ille eam nec uoce expeteret nec uoluntate susciperet, quam tamen parentes pro ipso compleuerunt. Ita etiam  nunc in noua gratia non abiicio baptismum infantis: quamuis ille eum nec loquendo, nec consentiendo querat, sed tantum parentibus eius id pro eo exsequentibus.

Et tamen si ille salutem consequi desiderat, omni iure fidelem promissionem adimplebit, quam illi pro eo spoponderunt, qui eum ad sacrosanctum fontem exhibuerunt, qui tres homines in honore sancte Trinitatis esse debent, sacerdos scilicet qui ipsum perfundit, et duo qui pro illo uerba fidei spondent. Qui autem hoc modo in lauacro baptismatis baptizato coniunguntur; in carnali procreatione ei non commisceantur, quia in spiritali generatione ei adheserunt. In baptismo enim Filii mei ego Pater intonui: quod sacerdotem in lauacro benedictionem  dantem ostendit, et Spiritus sanctus in specie leuis uolucris uisus est, quod unum in simplicitate cordis, ibi hominem baptizandum alloquentem et docentem denuntiat, atque Filius meus in carne baptizandus aderat; quod mulierem in suauitate matris astantem ob dulcissimam incarnationem eiusdem Unigeniti declarat. Quid nunc? Sed sicut infans lacte et escis ab alio sibi contritis corporaliter pascitur, ita etiam doctrinam et in baptismate sibi propositam fidem ex intimo corde obseruabit. Quod si ubera matris sue non sugit, nec contritas sibi escas suscipit incunctanter moritur; sic etiam si nutrimenta piissime matris Ecclesie non accipit, nec uerba fidelium doctorum in baptismate  proposita retinet; crudelitatem mortis anime non euadit, quoniam saluationem anime et dulcedinem eterne uite recusauit. Et sicut cum idem infans corporalem cibum dentibus suis molere non potest, alius ei illum ad deglutiendum ne moriatur conterit; sic etiam faciendum est cum ille in baptismo uerba ad confitendum me non habet, aderunt ei spirituales adiutores qui ipsi cibum uite, id est catholicam fidem ne in laqueo perpetue mortis comprehendantur proponant. Quomodo? Dominus seruo suo uoluntatem suam uoce precipientis proponit, et ille eam in timore opere complet, et mater filiam suam in caritate docet, et illa uerba eius cum subiectione perficit; ac simili modo debitores fidei baptizato uerba salutis opportune  proferant, ut ille ea fideli deuotione ob amorem celestium adimpleat.

Nam nullus tam graui pondere peccatorum premitur, si in nomine sacrosancte Trinitatis in sanctum baptisma mittitur quin uere omnia crimina sceleris eius deleam, sicut et in infante cum in lauacro regenerationis perfunditur: ueterem culpam Ade ueraciter abluo. Sed non mireris, homo, quod in fonte baptismatis ab omnibus peccatis suis homo iustificatur, ita quod de pondere peccatorum suorum in eo clementissime alleuiatur. Nam innocens agnus qui sine ulla macula peccati fontem baptismi ingressus est, cum magno sacramento incarnationis sue crimina peccatorum hominum in baptismate misericorditer abstulit. Sed omnia attentissime perscrutor,  et in hoc seculo et in eternitate ubi mors corporum non est, sed omnia aperta. Quid est hoc? Gehenna in operibus mortis probatur, et uita eterna in operibus que pertinent ad uitam. Quomodo? Mors per mortem probatur, quia cum homo sine penitentia et sine misericordia Dei  iusto Dei iudicio in peccatis moritur; mors enim in morte inferi discutitur. uita quoque probatur per uitam; ita quod bona opera fulgent in celis, cum uita eterna dominatur illis. Ita etiam qui in fonte benedictionis baptizantur, in sanctitate sancte regenerationis probantur. Et cum ibi per inuocationem benedictionis sacerdotis inuocor, aures mee uerbis fidei patent, quamuis ille qui ibi me inuocat, in obligationibus peccatorum sit. Nam,  quamuis sacerdos peccator sit, tamen officium baptismi ab eo suscipio, si illud per inuocationem nominis mei fideliter exercet. Ipsius autem iniquitas condemnabit eum, si in ea sine penitentia perseuerauerit. Celebrationem uero baptismi non recuso ab eo suscipere, cum in uerbis fidei me inuocauerit. Quid est hoc? Si aliquis diues homo dispensatorem habet, qui militibus suis bona sua recte dispensans, officium suum fideliter exercet, qui etsi idem dispensator de alio opere suo culpabilis est; tamen dominus suus non dedignatur ab eo suscipere officium suum, dicens forsitan ei: Serue nequam in opere tuo, unde et illum in mente sua indignum habet; officium tamen iustitie sue ab eo non dedignans  accipere. Sic etiam ego qui plurimos dispensatores habeo, a sacerdote qui recte unctus in officio suo fideliter manet, quamuis de aliis operibus suis culpandus sit, non dedignor suscipere sacramentum meum, de aliis tamen iniustis actibus suis eum mihi contrarium iudicans, nec tamen quod meum est ab eo suscipere contemnens.

Quod si aliquis baptizandus separationem anime et corporis sui adesse putans baptisma quesierit nec sacerdotem a quo baptizetur habere possit, tunc si quis eum per inuocationem trine maiestatis perfuderit, baptizatus est. Et remissionem peccatorum suorum, gratiamque superne beatitudinis per hanc perfusionem accipiet, quia in fide catholica perfusus est, nec hoc baptisma mutari poterit.  Sed tamen in inuocatione hac nulla persona istarum trium ineffabilium personarum omittenda est, quoniam si ibi ulla earum per infidelitatem inuocari omittitur; tunc ibi ueritas salutem non operatur, sed potius falsitas deceptionem tribuit. Unde et ibi inuocatio huius ineffabilis Trinitatis non deerit; quia et purissimo baptismati Filii mei Trinitas non defuit, sed ibi mirabilia sua mirabiliter per semetipsam declarauit. Quapropter et homines qui saluari desiderant, regenerationem uite ad saluationem percipiant; et hanc percipere non negligant ne pereant, quia ut abortiuum abiicitur quod perit sine  calore uite nec in formatione nec in excitatione adherens uisceribus matris sue, ita etiam in periculo mortis sine consolatione Spiritus sancti detinentur; qui nec in mente nec in opere sacramentis Ecclesie que mater totius sanctitatis existit purificantur. Hoc audiant et intelligant omnes populi; qui regnum Dei in regeneratione spiritus et aque intrare uolunt, secundum quod eis in sanctis Scripturis per donum Spiritus sancti propositum est. Sed qui uigilantibus oculis uidet et attentis auribus audit, hic mysticis uerbis meis que de me uiuente emanant, osculum amplexionis prebeat.




uISIO QUARTA


SUMMARIUM.---Quod omnis baptizatus per unctionem episcopi ornari et stabiliri debet. Quod immensa et indeficiens dulcedo Spiritus sancti, datur in confirmatione. Quod ineffabilis Trinitas in confirmatione manifestatur et uiridissimis uirtutibus declaratur. Quod Ecclesia unctione Spiritus sancti munita, nunquam in errore peruersitatis deiici potest. uerba Moysi de eadem re. Quod baptizati in unctione chrismatis a pontifice decorantur. uerba libri Regum ad eamdem rem. Quod baptizatus et non confirmatus claritatem baptismatis habet et ornatum et unctionem superioris doctoris sui non habet. Quod in honore Spiritus sancti per solos episcopos confirmatio exercenda est. Qui confirmandum manibus tenet, in carnali procreatione ei non coniungatur. Qui post baptismum ad diabolum reuertitur, nisi penituerit, condemnabitur; qui autem baptismum fideliter sequitur, a Deo suscipitur, Ecclesia pro filiis suis Deum exorante. Tres modi quibus Ecclesia resonat ut tuba. De diuersitate baptizatorum multimoda. uerba Ezechielis de eodem.

 Et deinde uidi uelut magnam et rotundam turrim: totam integrum et candidum lapidem existentem, tresque fenestras in summitate sui habentem, ex quibus tantus fulgor resplenduit, ut etiam tectum turris illius, quod se uelut in cauum erexerat, in claritate fulgoris illius manifestius conspiceretur. Ipse autem fenestre pulcherrimis smaragdis circum ornate erant. Sed et illa turris uelut in medio dorsi predicte muliebris imaginis imposita erat, instar turris alicuius que in muro urbis imponitur; ita quod illa imago pre fortitudine eius nullo modo cadere poterat. Et infantes illos qui uentrem imaginis  subierant, uidi multa claritate radiantes; quorum alii in fronte usque ad pedes ipsorum, uelut aureo colore ornati erant; alii uero claritatem tantum habentes, illo colore carebant. Ex ipsis item aliqui purum et lucidum splendorem; alii uero quemdam turbidum et rubeum fulgorem ad  orientem uergentem inspiciebant. Sed ex iis qui ipsum purum et lucidum splendorem considerabant, quidam claros oculos et fortes pedes habentes in uentre illius imaginis fortiter incedebant. Alii autem infirmos oculos et debiles pedes habentes, huc et illuc a uento propellebantur. Sed et ipsi baculum manibus tenentes, coram imagine uolitabant, ac eam aliquando sed tamen tepide feriebant. Quidam uero serenos oculos sed imbecilles pedes habentes, ante imaginem illam hac et illac in ere discurrebant. Alii autem infirmos oculos, sed fortes pedes  habebant, et tamen coram imagine Iente ambulabant. Sed ex iis qui illum turbidum et rubeum fulgorem inspiciebant, alii in prefata imagine bene ornati alacriter incedebant; alii ex ipsa se rapientes, eam impugnabant, et ordinatas constitutiones eius euertebant, de quibus quidam per fructum penitentie ad ipsam humiliter reuertebantur; quidam uero per contemptum in obdurata elatione mortis remanebant. Et iterum audiui uocem de celo mihi dicentem: Sicut noua sponsa agni post illustrationem inundationum que orta est in sole iustitie, qui mundum sua perfusione sanctificauit, in igneo ardore Spiritus sancti decorata et confirmata ad perfectionem decoris sui est; ita etiam fidelis homo qui regenerationem in spiritu et aqua percipit, per unctionem superioris doctoris ornari et stabiliri debet, ut in omnibus membris suis ad  effectum beatitudinis conformatus plenitudinem fructus summe iustitie proferens, decorem sui ornatus perfecte inueniat. Quapropter turris hec, quam uides, designat flagrationem donorum Spiritus sancti quam misit Pater in mundum propter amorem filii sui, incendentem corda discipulorum illius in igneis linguis, unde robustiores redditi sunt in nomine sancte et uere Trinitatis. Sed quod ipsi ante aduentum eiusdem ignei Spiritus sancti in habitaculo suo clausi sedebant, clausuram corporis ipsorum ostendebant, per quam timidi ad loquendam iustitiam Dei, et imbecilles ad patiendas penas  aduersariorum erant. Et quia filium meum in carne uiderant, ideo clausis interioribus oculis suis illum in carne diligebant: ita quod tunc non uidebant apertam doctrinam quam postea in mundum effuderunt, cum in Spiritu sancto robustiores effecti sunt. In cuius aduentu ita confirmati sunt, ut nullam penam abhorrerent, quin strenue tolerarent eam. Hec est enim fortitudo turris huius, per quam Ecclesia ita roborata est, quod nulla insania diabolici furoris superari poterit. Sed quod eam uides magnam et rotundam, totamque integrum et candidum lapidem existentem, hoc est quod immensa est dulcedo Spiritus sancti, et uolubilis in gratia omnes creaturas circuiens; ita quod nulla corruptela in integritate plenitudinis iustitie eam  euacuat; quoniam ipsa torrens iter habens, omnes riuulos sanctitatis in claritate fortitudinis illius emittit, in qua nunquam maculositas ullius sordis inuenta est, quia ipse Spiritus sanctus est ardens et lucens claritas et que ardentes uirtutes fortiter accendit et nunquam exstinguetur, ac ideo omnes tenebre ab eo fugantur.

Que tres fenestras in summitate sui habet: ex quibus tantus fulgor resplendet, ut etiam tectum turris illius quod se uelut in cauum erigit in claritate fulgoris illius manifestius conspiciatur, quia ineffabilis Trinitas in effusione donorum excellentie Spiritus sancti manifestatur; ita quod ex eadem beatissima Trinitate tanta claritas iustitie per doctrinam apostolorum emanat, ut etiam exinde fortissima  uirtus diuinitatis que incomprehensibilis in altitudine omnipotentie maiestatis sue existit, homini mortali creature apertius innotescat; sed tamen ita quantum fide credentis et fidelis hominis, capi possibile dignoscitur. Unde ipse fenestre pulcherrimis smaragdis circumornate sunt; quoniam ipsa beatissima Trinitas uirentissimis uirtutibus et erumnis apostolorum que nunquam ariditatem tepiditatis fidei sensisse dicitur, ubique in toto mundo apertissime declarata est. Quomodo? Quia notum est quomodo propter fidem ueritatis, rapacissimi lupi eos diuersis pressuris oppresserunt; unde robustiores ad bellum certaminis effecti sunt: ita quod preliando Ecclesiam acquisierunt, et eam ad edificationem  fidei fortissimis uirtutibus roborauerunt: et multimodis coruscationibus uirtutum ornauerunt. Et quoniam Ecclesia in inspiratione Spiritus sancti per eas ita confirmata est, idcirco et ipsa uult et exposcit ut filii sui ornentur signo Spiritus sancti in hac unctione, ut idem Spiritus sanctus penetrauit corda fidelium in alta misericordia que ualde mystica est, ita quod in igneis linguis per uoluntatem Dei Patris in mundum uenit. Quapropter et homo baptismate saluationis perfusus confirmandus est unctione excellentis doctoris, sicut et Ecclesia super firmam petram firmata est.

Unde eadem turris uelut in medio dorsi predicte muliebris imaginis imposita est, instar turris que in muro urbis imponitur, ita quod illa imago pre  fortitudine eius nullo modo cadere poterat; quia Spiritus sanctus in maxima fortitudine incarnationis illius qui uerus sponsus Ecclesie existit, mirabilia sua mirabiliter operatus est, et ecclesiam tam fortem in defensione munitionis sue ostendit; ut illa ob eam fortitudinem qua ab igneo dono eius munita est, nunquam in errore ullius peruersitatis decidere possit; quoniam per supernam protectionem in amore sponsi sui sine macula et sine ruga semper gaudebit; quia et idem unigenitus meus de Spiritu sancto conceptus, nobiliter sine macula ex uirgine natus est; quemadmodum ad Mosem locutus sum: Ecce, inquit, est locutus apud me; stabisque supra petram, cumque transibit gloria mea, ponam te in foramine petre, et proteget te dextera  mea, donec pertranseam, tollamque manum meam, et uidebis posteriora mea . Quid hoc? Prope est miraculum; quod implebitur in uoluntate mea. Sed tu prius pugnabis in duritia legalium preceptorum, per exteriorem significationem uim eorum ostendens: ubi dulcedinem et leuitatem non inuenies que in Filio meo aperietur. Et hec duritia legis quam in precepto meo scribes, tandiu in duritia lapideorum cordium stabit, quousque omnis gloria illa manifestabitur que mihi a te et ab imitatoribus tuis usque ad manifestationem Filii mei exhibenda est. Cumque hoc adimpletur in lege quam nunc scribis, glorificabor, ponamque te in perforatum lapidem. Quomodo? Ego ponam te in duritia legis cum te in precepto meo super eam constituo;  te uidelicet magistrum huius antiquitatis nominans, quam Filius perforabit: plus eam quam tu in mysticis uerbis exponens, cum eum in opportuno tempore in mundum misero. Et ideo proteget te fortitudo ipsius; quia ipse acutiora uerba quam tu afferet, et clausuram in legalibus preceptis aperiet; donec ad me redeat. Quid hoc? Ipse tandiu salutaria uerba mundo corporaliter dabit, donec in carne sua quam de uirgine sumet, mortem corporaliter subeat. Tunc et ego tollam manum meam; quia super sidera eum ad me leuabo, omnia mysteria eius per Spiritum sanctum denudans; et sic uidebis incarnationem eius, ut cum homo a dorso cernitur et non ante perspicitur, quoniam eum incarnatum senties, sed diuinitatem illius nom capies, quia filii tui magis  eum uidebunt cum ad me redierit, quam eum intellexerint cum apud eos uisibiliter conuersatus fuerit.

Et quod uides infantes illos qui uentrem imaginis , subierant multa claritate radiantes: hoc est quod ii qui in innocentia munditie puri cordis per fontem regenerationis matrem, scilicet Ecclesiam, ut tibi premonstratum est, adepti sunt: filii lucis propter ablutionem peccatorum suorum existunt. Quorum alii a fronte usque ad pedes uelut aureo colore ornati sunt; quia ab initio bonorum operum usque ad finem sanctitatis per fulgentissima dona sancti Spiritus in unctione uere credulitatis per manum pontificis in chrismate decorantur. Quomodo? Ut pretiosis lapidibus aurum  decoratur cui imponuntur, ita et chrismate per manum superioris doctoris fideliter baptizatus in unctione baptismatis ornatus ostenditur; quemadmodum scriptum est: Rex quoque transgrediebatur torrentem Cedron; et cunctus populus incedebat contra uiam oliue que respiciebat ad desertum. Quid hoc? Filius uirginis qui dominatur uniuerso mundo, ut terrenus rex reliquo populo transgressus est torrentes aquas sacrosancti lauacri: quod in admonitione Spiritus sancti forti desiderio uiam salutis demonstrat. Quid hoc? Ipse reliquit mortem transiens ad uitam, cum in regeneratione Spiritus et aque, id est in magno ornamento urbis celestis Hierusalem, que nunquam deficit summam beatitudinem annuntiauit. Unde omnis populus qui in illum  credebat, incessit per inspirationem Spiritus sancti per uiam illam que absconsa erat in unctione olei, respicientis ad preuaricationem Ade que deserta erat pulchritudine hereditatis iustitie Dei, et ad hoc spectantis ut Ade posteritas ad salutem redire uellet; quia uulneratum peccatum primi hominis necesse habuit ut per sacerdotale officium inungeretur, quod filio uirginis necesse non erat; quoniam ipse totus in sanctitate conceptus est non uulnerato nec corrupto matris sue utero, sed in integritatis honore perseuerante. Nam quod per uulnera suggestionis diaboli maceratum et confusum est, hoc per unctionem olei impinguandum et ornandum est; ita quod edax liuor abstergatur quem carnis concupiscentia operatur.

 Alii uero, ut uides, claritatem tantum habentes aureo illo colore carebant; quoniam ipsi in baptismate ablutionis tantum mundati, unctionem superioris sui sacerdotis in chrismate non sunt adepti, quod signum ardentis Spiritus sancti est. Quid hoc? Unctio confirmandi per donum sancti Spiritus in episcopali officio specialiter fulget: quod populo fideli post regenerationem Spiritus et aque exercendum est, cum credulus homo confirmandus est supra firmam petram. Quomodo? Filius meus baptisma in corpore suo suscepit: ipsum hoc pacto in carne sua sanctificans; in qua non est diuisus; quia ipse solus uirginis uiuus Filius est, ac ideo filius hominis dictus, quoniam illa uirgo eum non  concepit ex utero, sed ex integritate uirginitatis sue peperit illum. Qui post passionis miseriam et resurrectionis gloriam in eadem carne celum penetrauit ad me rediens, ac deinde Spiritus sanctus in igneo ardore mundum illustrauit, confirmans omnem iustitiam in cordibus discipulorum illius, cum eis aperuit quod antea absconsum erat. Quomodo? Sic Spiritus sanctus corda illorum accondit, ut sol, cum sub nube incipit apparere, ardentem calorem suum ostendit in sua preclara luce. Quid hoc? Amor Filii mei in mentibus eorum latenter ardebat; et ita calor Spiritus sancti eos penetrans fortissimum solem doctrine illorum ostendebat, quoniam hoc est testimonium illud quod Spiritus sanctus Ecclesie declarauit;  ita quod mors, iustitie Dei resistere non ualet.

Unde uos, o filii ueritatis, audite et intelligite confirmationem Spiritus sancti; quam ipse in suaui unctione magisterii sui qui est magister omnium unctionum uobis benigne offert. Et ideo hec unctio in honore eiusdem Spiritus sancti per superiorem sacerdotem tantum exercenda est; quia omnis ecclesiasticus ordo in Spiritu sancto institutus est; et propterea hec unctio Spiritus sancti est. Quapropter et homo ille qui mysterium regenerationis ad uitam suscepit; si hoc modo non est unctus, tunc nec ornatum ecclesiastice plenitudinis percepit, secundum quod ecclesia per flagrantem Spiritum sanctum ornata ostendit, ut supra monstratum est. Sed et quemadmodum Ecclesia in donis sancti Spiritus  perficitur; sic et fidelis homo confirmandus est in unctione principalis doctoris, qui in honore Spiritus sancti formidandus magister est, quoniam idem Spiritus sanctus calore suo certissimam doctrinam Christiano populo ardenter profert et accendit. Unde qui in hac unctione sancti Spiritus sic uncto adheserunt, in seculari procreatione, illi non coniungantur; quia in Spiritu sancto ei copulati sunt. Quid hoc? Fides portat hominem ad hanc unctionem: et ideo qui illum tunc in manibus tenet fidem designat, que carnalia non querit, sed semper ad spiritualia tendit. Nam oculus meus uidet hominem, ut in operibus suis uenturus est ad me.

Quod si tu, o homo, post baptismum me dimittis  et ad diabolum reuerteris, inde iusto iudicio condemnaberis; quoniam magnum donum intellectus tibi dedi, et quia misericordiam meam in fonte baptismatis tibi ostendi. Omnes enim qui misericordiam meam in baptismo querunt, eam benigne inueniunt propter Filium meum in mundum uenientem et multos labores in corpore suo sustinentem, et propterea, o homo, pugnas anime et corporis tui patienter debes tolerare, et propter Filium meum suscipiam te, et nemo repellendus est a lauacro baptismi qui illud in nomine meo fideliter sequitur, quia in quocunque tempore me homo querit, illum feruenter suscipio. Quod si postea illius opera praua erunt, ipsa eum iudicant ad mortem. Ideo, o homo,  in regeneratione Saluatoris inundare, atque in unctione sanctitatis inungere: mortemque fuge, et uitam imitare. Nam et mater fidelium que Ecclesia est, ut filii sui mortem effugiant, et uitam inueniant, fideliter in ipsis exorat. Quomodo? Ipsa gemebundam uocem in filiis suis habet; que adeo in ipsa posita est, usque dum plenitudo filiorum eius in tabernaculum superne ciuitatis ingrediatur. Et hanc uocem idcirco habet; ut me qui sum ante euum admoneat semper uidere et intueri, quod unigenitus meus incarnatus est, quatenus propter amorem illius filiis suis parcam; quos ipsa in regeneratione spiritus et aque suscepit; quia celeste regnum non possunt intrare nisi in saluatione. Unde sic resonat: Timete Patrem, amate Filium, et ardete  in Spiritu sancto. Quomodo? Hic sonus de me Patre per Filium meum in sancto Spiritu ei datus est; qui est uox in ipsa resonans quasi tuba in ciuitate. Et alio modo non loquitur; nisi sic in filiis suis. Quapropter et ita fortissimus Deus admonetur per Filium suum ut parcat peccatis hominum, que propter penitentiam sine perditione toleranda sunt, quia ipse Filius Dei humanitatem sine peccato assumpsit. Qui non debuit indui polluta carne que de semine peccati concepta est; quoniam Deus iustus est, et quia splendor celestis regni non tangitur ulla macula sordis. Et quomodo esse posset ut homo qui immensa feditate maculatus est supernum regnum intraret, nisi per Filium meum sine sorde incarnatum? qui peccatores suscipit in penitentia  purgatos. Et quis posset hoc facere nisi Deus? Unde et Ecclesia ad filios suos conuertitur, et eos materna dilectione fouet.

Sed quod uides quod ex predictis infantibus alii quemdam purum et lucidum splendorem, alii uero quemdam turbidum et rubeum fulgorem ad orientem uergentem inspiciunt: hoc est quod ex filiis Ecclesie quos ipsa innocentia corruptionis sue per uirtutem Dei procreat, quidam puritatem spiritualis uite in serenissima uirtute fulgentem, terrena scilicet conculcantes, propter amorem ueri solis attendunt: quidam autem carnales facultates quas multa diuersitas uitiorum perturbat habentes, et tamen in recta fide fideliter ardentes, etiam propter supernam retributionem ad eterna suspirant.  Et ex iis qui ipsum purum et lucidum splendorem considerant quidam claros oculos et fortes pedes habent, ac in uentre imaginis potenter incedunt, quia hi cum celestia sectantur in mandata Dei uisum iuste considerationis et incessum bone consummationis ponunt; ita scilicet in intima amplexione materne dilectionis ambulantes quod nec in caducis nec in eternis deuotionem sue intentionis muniunt. Alii autem infirmos oculos et debiles pedes habent; quoniam nec claram intentionem nec fortem exhibitionem ad opus perfectionis tenent, unde et huc et illuc a uento proiiciuntur, quia in diuersitatem morum per uarias tentationes elationis funduntur. Sed et ipsi baculum in manibus  suis tenent, et coram imagine uolitant ac eam aliquando sed tamen tepide ferunt; quoniam contumacem fiduciam in operibus suis ponentes, Ecclesie Dei falso rumore se ostendunt, ac eam interdum sed tamen insipienter per secularem prudentiam notant, quia cum per fictam simulationem sapientes apparent in conspectu hominum; stulti apud Deum per inanem gloriam efficiuntur. Quidam uero serenos oculos sed imbecilles pedes habentes, ante illam imaginem hac et illac in ere uagantur; quia cum ipsis diuina precepta per intuitum considerationis nota sint, in pede tamen completionis claudicantes, sic sponse Christi per discursum proprie instabilitatis demonstrantur, ut in umbra sapientiam querentes, eamque in  potestate sua se habere putantes antequam eos in mente ipsorum contingat et ullam uim illius obtineant. Alii autem infirmos oculos sed fortes pedes habent, et tamen coram eadem imagine debiliter ambulant; quoniam ipsi debilem intentionem ad opus bonum tenent, cum fortiter in operibus iustitie incedere deberent; sed in ecclesiasticis institutionibus simpliciter non currunt, quia magis ad terrena quam ad celestia mentem figunt; et ideo apud Deum stulti sunt, quoniam per secularem prudentiam comprehendere uolunt quod assequi non possunt. Sed ex iis que illum turbidum et rubeum fulgorem inspiciunt, alii in prefata imagine bene ornati fortiter incedunt; quia ista quamuis terrena possideant, tamen in uisceribus Ecclesie  ornatum laborum suorum portantes, in diuina lege pedem rectitudinis ponere non dedignantur, cum mandatis Dei obedientes peregrinos suscipiunt, nudos uestiunt, et esurientes alunt. O quam felices isti sunt, quoniam hoc modo Deum suscipiunt, unde et ipse habitat cum illis. Alii autem ex ipsa imagine se rapientes eam impugnant, et constitutas ordinationes eius opprimunt; quoniam hi, materna uiscera et dulcia nutrimenta Ecclesie deserentes, illam uariis erroribus fatigant, et ideo constitutas leges eius diuersis oppressionibus dilaniant; de quibus quidam per fructum prime ad ipsam humiliter reuertuntur; quia quod grauiter deliquerunt, digne penitendo propter restaurationem uite grauiter in se puniunt: quidam uero per  contemptum obdurationis in elatione mortis remanent, quoniam ipsi uitam negligentes, obdurato corde propter contumacem et impenitentem uecordiam iudicium mortis suscipiunt, ut in mystica uisione sua Ezechiel dicit: Rex lugebit, et princeps induetur merore, et manus populi terre conturbabuntur. Secundum uiam eorum faciam eis, et secundum iudicia eorum iudicabo eos, et scient quia ego Dominus . Quid hoc? Anima in qua regalis rationalitas est, cum delectationem peccati adesse sentit; quia malum nouit, tunc lugubrem assensum assumit. Quomodo? Quia illi rationalitas, sapientia et scientia a Deo inspirata est; et ideo quamuis corpori consentiat,  tamen indignum habet malum, sentiens hoc non esse bonum. Unde cum diuersis criminibus per operantem carnem polluitur; alta suspiria trahens, anhelat ad Deum. Cumque criminosum opus ibi cum spiritu superbie impletum fuerit: tunc corpus uelut ignominiosus princeps induetur confusione, principatum suum in munditiis uidelicet exercens; quoniam ut homo dolet cum uilibus uestimentis operitur; ita etiam meret, cum infamie rumor ad confusionem sui ab ipso procedit. Quapropter et praua opera illorum hominum qui in malis actibus suis ad terram prostrati sunt a celestibus preceptis; conturbabuntur, quia uestimenta salutis, id est beatitudinem cum Deo non habent; quoniam quibus hec felicitas deest, hos  maligna conturbatio possidebit. Et ideo secundum uiam iniquitatis cui semper assistunt, scilicet peccati uiam colentes, nec ullam iustitiam cum a Spiritu sancto mouentur in itinere cordis sui ponentes; sic faciam eis, nullam scilicet misericordiam eis impendens, quia cum scientiam boni non intelligunt, non timent me; sed cum rabie peruersitatis me Creatorem omnium fastidiunt, facientes quecunque uolunt. Unde et secundum iudicia eorum  que sunt opera illa que in desideriis suis perpetrant, iudicabo eos: nulla premia felicitatis eis reddens, sed penas in perditione eis opponens; quoniam nullum honorem mihi exhibent: et in hoc scient quod nullus eos inde liberare poterit preter me qui Dominus omnium sum. Sed qui uigilantibus oculis uidet, et attentis auribus audit: his mysticis uerbis meis osculum amplexionis prebeat, que de me uiuente emanant.




uISIO QUINTA.


SUMMARIUM.---Quod apostoli et pigmentarii sequaces eorum uidelicet sacerdotes, ecclesiam doctrina sua splendidissime circumdant. Exemplum de Abel. Quod ministri Ecclesie castitatem seruare debent. Qui ex his in clausura subiectionis regulariter uiuunt curam pigmentariorum non habentes, supernam mercedem acquirunt. De statu nobilissime perfectionis uirginee iucunditatis. De puellari imagine. De turba que eamdem circumstant miro modo ornata. uerba Ioannis de eodem. Quod uirginitas Deo oblata prudenter conseruanda est. Que corrupto pacto uirginitatis redierit, flore integritatis carebit; non enim ut domina, sed ut ancilla suscipitur. Exemplum ad eamdem rem. Quod magna differentia est inter celeste desiderium et terrenam concupiscentiam, ita quod nisi sanguine Filii Dei homo non redimeretur. De iis qui passionem Christi in caritatis ardore imitantes et uiuens odor existentes, iter secrete regenerationis arripiunt. uerba euangelii ad eamdem rem. Quod uirgineum genus et hic ordo uouens iter secrete regenerationis, in precepto legis non sunt. Exemplum de Ioanne ad eamdem rem. Quod qui sunt uiuens ordo uouens iter secrete regenerationis, pro necessitate et utilitate Ecclesie, regimen ecclesiasticum suscipiant contagia secularium rerum abiicientes. uerba Euangelii de Ioanne. Quod in uestitum istorum uestitui aliorum populorum dissimili, incarnatio et sepultura Christi designatur. Quod prima lux diei apostolicam doctrinam, aurora initium huius conuersationis, sol discretam uiam in Benedicto qui est quasi alter Moyses, designat. Qui in hac conuersatione probati inueniuntur, pro necessitate Ecclesie superextensum sacerdotium suscipiant. Quod nullus conuersationem istorum repente aggrediatur nisi intima probatione examinatus. Quod secularis populus legem Dei conseruans, Ecclesiam Dei plurimum exornat. Quod nec maritus uxorem, nec uxor maritum in hoc proposito deserat, nisi uoluntas amborum sit. uerba Euangelii. Quod predicte ecclesiastice institutiones Ecclesiam in gradibus et in ordinibus suis consolidant. Quod in unoquoque ordine seruanda concordia, diuersitas morum, singularitas et nouitas uite et uestium uitanda est. uerba Ioannis ad eamdem rem. Comparatio de artificibus. Quod unicuique cum humilitate sufficere debet institutio predecessorum suorum. uerba Euangelii de eadem re. Euangelium de iis qui sibi secundum cor suum leges faciunt. Item uerba Euangelii. Quod in his nouitatibus Deus aliquos deiicit, aliquos tacite tolerat; quos tamen in futuro iudicat. Quod de inferiori gradu licet ascendere ad superiorem, non autem de superiore ad inferiorem. Exemplum de animabus et angelis. Quod qui sunt uiuens ordo uouens iter secrete regenerationis, granum fortis cibi et pigmentarii, poma dulcis saporis, et secularis populus, carnem designant. Quod he tres ecclesiastice institutiones in duabus uiis uersantur. Qui signum religionis in uoluntate cordis acceptum, abiecerit; iudicium districti examinis accipiet. uerba Dauid de eodem. Quod illi qui non amore Dei, sed aliqua seculari modestia constricti, signum religionis ficte accipiunt, Balaam similantur. Exemplum de Balaam. Qui signum religionis insipienter acceperit et male consummauerit, in ruinam uadit. uerba Ieremie de eodem. Qui infantes suos sancte conuersationi subiicere uoluerit, hoc non imprudenter sed sapienter eis consentientibus absque coactione faciat. Exemplum de agro. Qui uolentes Deum sequi per liuorem malitie retraxerit, sacrilegium facit. uerba Moysi. Qui uoluntate sua seruitium Dei aggreditur et postea contemnens neglexerit, districte reuocandus est. uerba Euangelii Qui disciplinate uiuentes, nulla castigatione corrigi uolunt, ne gregem Domini contaminent, expellantur. uerba apostoli ad eamdem rem. Quod ii qui ficte conuertuntur, decipiuntur, et quod ii qui toto corde conuertuntur, a Deo suscipiuntur. uerba Dauid ad eamdem rem. Qui blasphemiam contra Spiritum sanctum impenitens dixerit, et qui seipsum in mortem precipitauerit, hunc Deus nescit. uerba Euangelii. uerba Dauid de eodem. Super quem blasphemia desperationis cadit; si cruciatus repugnauerit, citius et a Deo subuenitur. Quod in perditionem cadit, qui corpus et animam que Deus coniunxit, separat. uerba Euangelii.

 Post hec uidi quod predictam muliebrem imaginem quidam splendor albus ut nix, et tanquam crystallus perlucidus, a uertice usque ad guttur eius circumfulserat. Sed a gutture usque ad umbilicum eius quidam alius splendor rubei coloris eam circumdederat; qui de gutture usque ad ubera eius uelut aurora rutilabat; sed ab uberibus usque ad umbilicum illius quasi purpura hyacintho intermista fulgebat. Et ubi ipse uelut aurora rutilabat, claritatem suam sursum ad secreta celi extendit, in qua pulcherrima et puellaris imago nudo capite et subnigris capillis et rubea tunica que circa  pedes eius diffluebat, induta apparuit. Et audiui uocem de celo dicentem: Hec est floriditas in superna Sion, mater et flos rosarum et lilium conuallium. O floriditas, filio potentissimi regis desponsaberis; sui et nominatissimam prolem gignes, cum in tempore tuo confortaberis. Et circa eamdem puellam uidi maximam turbam hominum lucidiorem sole stantem, qui omnes miro modo auro et gemmis ornati erant; et quidam illorum in capitibus suis uelati candidis uelaminibus aurea zona circumornati fuerunt; supra quorum uertices similitudo ineffabilis Trinitatis quemadmodum mihi  superius typice demonstrata est, quasi in sphera in ipsis uelaminibus uelut sculpta apparuit, et in frontibus ipsorum Agnus Dei; ac in collo eorum species hominis, et in dextra aure cherubin et in sinistra alia species angelica: ita quod et de ipsa similitudine glorie superne Trinitatis ad has species quasi aureus radius se extenderet. Sed inter hos quidam alii apparuerunt qui insulas in capitibus suis et pallia episcopalis officii circa humeros habebant. Et iterum audiui uocem ex alto dicentem: Iste sunt filie Sion, et cum eis sunt cithare citharedorum, et omne genus musicorum, ac uox totius letitie et gaudium gaudiorum. Sed sub eodem splendore ubi ipse uelut aurora rutilabat: uidi inter celum et terram densissimas tenebras apparere,  que tanti horroris erant ut humana lingua effari non possit. Et rursum audiui uocem de celo dicentem: Si Filius Dei in cruce passus non esset, iste tenebre nullo modo permitterent hominem ad supernam claritatem peruenire. Ubi autem idem splendor quasi purpura hyacintho intermista fulgebat, fortiter predictam muliebrem imaginem constringens ardebat. Sed alius splendor ut candida nubes eamdem imaginem ab umbilico deorsum, ultra tamen nondum excrescens honeste circumdederat. Et hi tres splendores circa ipsam imaginem se late diffundentes, plurimos gradus et scalas in ea bene et decenter ordinatas ostendebant. Sed cum hec uiderem, ex nimio tremore qui me apprehenderat  in terram dissolutis uiribus corrui, nec alicui responsum dare ualui. Et ecce maximus splendor uelut manus tetigit me unde uires et uocem recepi. Et iterum audiui uocem ex illo mihi dicentem: Magna mysteria sunt hec: Considera enim solem et lunam et stellas. Ego formaui solem ut luceat in die, et lunam et stellas ut luceant in nocte. Sol autem significat Filium meum, qui de corde meo exiuit et mundum illuminauit cum natus est ex uirgine in fine temporum, sicut et sol egrediens mundum illustrat; cum oritur circa finem noctis. Sed luna Ecclesiam eidem Filio meo in uera et superna desponsatione desponsatam designat. Et ut luna semper incrementum et defectum in sua constitutione habet, sed a se ipsa non ardet  nisi quod a lumine solis incenditur, sic et Ecclesia in circuitione motionis est, ita quod filii eius sepe proficiunt in incremento uirtutum, et quod sepe deficiunt in diuersitate morum, atque in dispersione aduersitatum; ita quod sepenumero in mysteriis suis per rapacissimos lupos impugnatur fidelis per malignos homines tam Christianos quam Iudeos et alios infideles, et in hoc per semetipsum ad tolerantiam non accenditur; sed in me per Filium meum ut in bono perseueret illuminatur. Stelle autem a se differentes in claritate fulgoris sui, significant populos diuersi ordinis ecclesiastice religionis.

Unde etiam uides quod preuisam muliebrem imaginem quidam splendor albus ut nix, et tanquam  crystallus perlucidus, a uertice usque ad guttur eius circumfulget; quia ecclesiam fidelium incorruptam sponsam Filii Dei circumdat apostolica doctrina, que candidissimam incarnationem illius annuntiauit, qui de celo in uterum uirginis descendit, et qui fortissimum ac lucidissimum speculum omnium credentium est: ita quod eamdem Ecclesiam ipsa doctrina ab hoc initio cum primum edificari cepit, usque ad tempus cum cibum uite fortiter deglutire ualuit, splendidissime eam circumfulgens fideliter circumdedit. Quomodo? Apostolica doctrina circumfulsit Ecclesiam in capite, cum apostoli primum illam sua predicatione ceperunt edificare, scilicet cum per diuersa loca discurrentes colligerent  operarios qui illam in catholica fide roborarent, et qui ipsi presbyteros et episcopos ac omnem ecclesiasticum ordinem prouiderent, atque iura uirorum ac mulierum qui sub coniugio sunt, et reliqua talia fideliter constitueret. Quapropter eamdem doctrinam subsequuntur pigmentarii habentes similitudinem sacerdotum legalis testimonii, qui sub lege circumcisionis positi erant interiori cibo enutrire populos, unde etiam apostoli ordines illos eligebant cum quibus ecclesiam superna inspiratione exornabant. Quid hoc? Nam sequaces eorum in uice ipsorum saluberrima pigmenta gestantes: fideliter plateas et uillas et ciuitates atque alia loca regionum et terrarum pertranseunt,  et populo diuinam legem annuntiant. Ipsi enim sunt exquisiti patres et dispensatores ad ecclesiasticam disciplinam omni populo in doctrina sua proferendam, et ad cibum uite ei dispensandum, itaque etiam se tales in uita sua exhibeant, ne oues mee in operibus eorum offendantur, sed ut recte post ipsos gradiantur, quia ipsi hoc officium habent ut aperte cibum uite populo subministrent, et ut unicuique fidelia officia discrete ordinent, semetipsos etiam ita constringentes, ne carnalem copulam appetant, quoniam spiritualem escam credentibus prebere et immaculatum sacrificium Deo offerre debent ut in innocente Abel prefigurabatur, quemadmodum de ipso scriptum est: Abel quoque obtulit de primogenitis gregis sui,  et de aliquibus eorum . Quid hoc? In ortu surgentis seculi sanctificatio regalis ostensionis in illo qui innocens in uita sua erat effulsit; quod domum omnipotentis Dei, non terram sed celum fortiter tetigit. Quomodo? Quia Abel in sua integritate obtulit Deo intentionem uoluntatis sue et plenum officium eiusdem uoluntatis: cum cogitauit in corde suo illi offerre primum germen quod in substantia sua habuit, et cum illud etiam perfecto opere compleuit, ita et fidelis summum patrem honorans eique debitam reuerentiam exhibens. Unde etiam sicut Abel gregi suo prefuit, et ut eum pasceret custodiuit et ut etiam simplici deuotione Deo obtulit de primis emissionibus eius, ac de pinguibus nutrimentis earumdem emissionum:  ita etiam predicti pigmentarii qui filiis Ecclesie, id est ouibus Christi ipsius dispensatione ad pascendum eos prelati sunt, ipsos in uerbis doctrine ecclesiastice discipline fideliter nutriant, et eos ab insidiis antiqui insidiatoris fortiter muniant, ac etiam sincera consideratione inspectori omnium aliquas donationes ex eis offerant. Quomodo? Quoniam si illos per omnia perfectos facere non possunt, talem aliquem fructum ex ipsis egredientem Deo offerant, primum scilicet rectam intentionem bone uoluntatis eorum quasi simplex germen de primogenitis gregis ipsorum, ac deinde perfectum opus operationis in eadem uoluntate illorum uelut suauem fructum de adipibus eorum. Sed unde hoc fuit, que Abel Deum tam deuote coluit? Fidelis  castitas integritatis, eum ad tantam deuotionem impulerat.

Quapropter qui in consecratione constituti, Deo sacrosanctum sacrificium offerre debent, in suauitate castitatis ad altare ipsius accedant, quia si ipsi auctores corruptionis sunt: quomodo in corruptione uulneratis manum salutaris medicamenti porrigere possunt? Et ideo ut aliis tanto fiducialius salutare remedium conferre ualeant, uolo ut Filium meum in amore castitatis uiriliter imitentur. Quod si ceciderint, festinent ut citius per penitentiam surgant, et in hoc ignominiam peccati uelut nudi fugiant, salubrem medicinam requirentes, et Abel cuius sacrificium Deo acceptum  erat, fideliter sequentes. Sed qui ex iis in clausura subiectionis in amore Filii mei se continent, et in moribus suis institutionem prauorum quam me inspirante proferunt, obseruant, sollicitudinem curationis pigmentariorum non habentes; tamen quamuis onera anxietatis eorum non gerant, quoniam propter eterna premia maioribus suis subiecti sunt, cum eisdem pigmentariis supernam mercedem in electa ciuitate sibimet acquirunt.

Quod autem uides quoniam a gutture usque ad umbilicum ipsius imaginis quidam alius splendor rubei coloris eum circumdat: hoc est quia post doctrinam apostolorum cum Ecclesia ita roborata est, quod salutarem cibum ueraciter ualuit discernere, et eum ad interiora fortitudinis sue transmittere,  surrexit nobilissima perfectio ecclesiastice religionis, que supernam dulcedinem flagranti ardore degustauit, et se asperrime constringens ad coctionem secretioris fortitudinis se tetendit, non tamen ad diuisionem carnalis amaritudinis perueniens, quoniam copulam humane coniunctionis abiecit. Quomodo? Nam idem splendor de gutture usque ad ubera illius uelut aurora rutilat, quoniam illa perfectio a gustu mirabilis uegetationis, ad dulcissima nutrimenta ecclesiastice religionis in uirginea iucunditate se dilatauit, ita quod etiam ab uberibus usque ad umbilicum illius quasi purpura hyacintho intermista fulget, quia a nobilissimis educationibus ad constrictionem intime castitatis se muniunt, passione uidelicet Filii mei  propter supernam dilectionem quam in corde suo fideliter habuit, imitando. Quapropter et ubi ipse uelut aurora rutilat, claritatem suam sursum ad secreta celi extendit, quoniam illa perfectio que in uirginitatis honore floret, uirtutem suam non deorsum ad terrena, sed sursum ad illa que sunt in celestibus mirabiliter dirigit.

In qua pulcherrima et puellaris imago nudo capite et subnigris capillis apparet, que est serenissima et ab omni feditate humane concupiscentie innocens uirginitas, nudam mentem ab omni uinculo corruptionis habens, sed tamen nondum perfecte fatigationem tenebrescentium cogitationum in filiis suis quandiu in hoc mundo sunt deserere ualens, cui tamen ut resistat, fortiter se opponit.  Unde et rubra tunica que circa pedes eius diffluit induitur; quia per sudorem laboris in uirtuosis operibus usque ad finem late et beate perfectionis perseuerat, scilicet circumdata uarietate uirtutum, illum imitans qui plenitudo sanctitatis est. Que etiam ut tibi in secreto superni luminis ostenditur, est nobilissimum germen in celesti Ierusalem, uidelicet gloria et decus illorum qui ob amorem uirginitatis sanguinem suum fuderunt, et qui etiam in candore humilitatis uirginitatem suam pro Christo obseruantes, in suauitate pacis quieuerunt, quoniam ipsa Filio omnipotentis Dei qui rex cunctorum est desponsata, nobilissimam prolem, id est elegantissimum chorum uirginum ei  protulit, cum in pace Ecclesie proficiens confortata est.

Quod autem circa eamdem puellam uides maximam turbam hominum lucidiorem sole stantem, qui omnes mire modo auro et gemmis ornati sunt: hoc est quoad ardentissimis amplexibus nobilissimam uirginitatem precipuus chorus uirginum complectitur, qui omnes ardentiori claritate coram Deo fulgent quam sol in terra appareat, quia se ipsos conculcantes, mortem uiriliter deuicerunt, unde etiam mirabiliter in summa sapientia propter clarissima opera que pro Christo humiliter gesserunt, decentissime exornantur. Quapropter et quidam illorum in capitibus suis uelati candidis uelaminibus aurea zona circumornati sunt, quia  ipsi in gloria uirginitatis fulgentes, demonstrant quod ii qui decus uirginitatis appetunt, mentes suas ab omni noxio calore circumtegant, et candorem innocentie pulcherrimo fulgore castitatis decorati fideliter apprehendant. Supra quorum uirtutes similitudo ineffabilis Trinitatis, ueluti tibi superius typice demonstrata est, quasi in sphera in ipsis uelaminibus sculpta apparet, quoniam ostendunt quod intentiones hominum honorem superne et gloriose Trinitatis  in comprehensione amoris et stabilitate castitatis firmiter et strenue teneant. Quod et in frontibus ipsorum Agnus Dei ac in collo eorum species hominis, et in dextera aure cherubin, et in sinistra alia species angelica:  declarat, quia in reuerentia castitatis sue mansuetudinem filii Dei imitabuntur, petulantiam superbi colli deponentes, et seipsos fragiles homines considerantes, in prosperitate etiam auditionis sue ueram et indeficientem scientiam amplectentes, ac in occursante aduersitate eiusdem auscultationis sue angelica presidia appetentes, ita quod et de ipsa similitudine glorie superne Trinitatis ad has species quasi aureus radius se extendit, quoniam ineffabilis Trinitas infidelibus hominibus qui uirtutes querunt et diabolicas seductiones fugiunt, mirabilia miraculorum profunde sapientie sue operari non desinit. Sed inter hos quidam alii apparent, qui insulas in capitibus suis et pallia episcopalis officii circa humeros habent,  quoniam inter illos qui in uirginitatis honore florent, etiam quidam in superna ciuitate consistunt, qui dignitatem antiquorum patrum et gloriam superioris magisterii in seculo strenue gerentes decorem tamen uirginitatis non perdiderunt. Unde etiam ut audis omnes isti qui cum suspiriis suis pro celesti amore integritatem suam conseruauerunt, in celesti habitatione filie Sion dicuntur, qua filium meum uirginitatis amore imitati sunt. Ideoque et cum eis sunt, resonantie sonorum spiritualium et inuocationes omnigenarum melodiarum et agilitatis ornamenta prosperarum mentium et aurea uisio fulgentium lapidum ac gemmarum. Quomodo? Quia hoc habent de Filio Dei quod de throno sonus exit, cui omnis chorus uirginum in  maximo desiderio concinit, uidelicet nouum cantum symphonizando, ut Ioannes dilectus uirgo testatur dicens: Et cantabat quasi canticum nouum ante sedem et ante quatuor animalia et seniores . Quid hoc? In illis fidelibus qui bona intentione castitatem amplectentes, uirginitatem suam pro Dei amore illibatam conseruant, bona uoluntas ipsorum in laudem Creatoris sui mirabiliter erumpit. Quomodo? Quia in aurora uirginitatis que Filio Dei semper adheret, fortissima laus abscondita est, cui nullum terrenum officium, nec ulla ligatura legis resistere ualent quin in uoce exsultationis ad gloriam Dei celeste carmen decantet. Quomodo? uidelicet quoniam uelox iter habens, canticum illud in nouitate libertatis mirabiliter  promit, quod antequam unigenitus Dei  incarnatus de mundo ad celos rediens, ad dextram Patris resedit: auditum non est, sed tunc quasi noui mores qui prius uisi non sunt, cum uidentur, in stupore habentur, ita hoc nouum mysterium quod prius auditum non est, tunc in celestibus resonans in honore uirginitatis cognitum est ante scilicet maiestatem Dei, quia Deus hoc facere potuit, et ante quatuor rotas que quatuor partes mundi percurrentes ueritatem omnis iustitie et humanitatis Saluatoris uelut animalia in noua lege ferebant, et ante illos antiquos que Spiritu sancto imbuti uiam rectitudinis in uetere lege hominibus, suo  itinere demonstrabant. Quid hoc? Quia Deus in noua gratia austeritatem antique institutionis deliniuit.

Sed quia uirginitas tam gloriosa ante Deum est, ideo quia eam ex uoluntate sua Deo obtulerunt, eam prudenter conseruent, quoniam hoc sanctum propositum cum summa deuotione uirginitatis susceptum, fideliter custodiendum est. Unde etiam qui idem sacramentum adierunt, caueant ne retrorsum incedant. Nam ipsi karissimi imitatores filii mei sunt, cum se ita Deo offerunt ut non sint ligati in opinione coniugii, nec onerati seculari causa carnalem copulam respuentes, ne illi cum omni sollicitudine carnis sue subiecti sint; sed hoc cupientes ut gloriose innocentie innocentis Agni adhereant.  Quapropter uir ille qui in animo suo deliberat ut nullam costam sibi copulet, sed hoc desiderat ut in pudore uirginitatis propter amorem Filii mei perseueret, sodalitatem eius accipiet, si tamen in operibus ipsius castitatis perseuerauerit, quia hec sancta munera, in uoto sacratissimi pacti ecclesiastice religionis ob gloriam superne remunerationis eidem Filio meo obtulit. Sed si ille postea idem pactum relinquens propter turpem stimulum carnis sue adulterium perpetrauerat, libertatem suam in seruitutem redegit, quoniam honorem colli sui ubi Filium meum pudice imitari debuit, per turpitudinem delectationis sue nequiter corrupit; et quia mendacium protulit, uouens se caste uiuere quod non impleuit. Unde etiam si in culpa temeritatis sue perseuerauerit,  districtum iudicium iustissimi iudicis inde sustinebit, quoniam nec turpitudo nec mendacium in celesti gloria apparebit.

Quod si amaro fletu ante finem suum de hoc reatu suo penitentiam fecerit, tunc unda sanguinis Filii mei illum suscipit quia culpam suam exhorruit; non autem ipsum inter sodales suos qui gloria integritatis florent reponit, quoniam societatem illorum deserens libertatem pacti sui abiecit, et eam in seruitutem peccati redegit. Sed et puella que ex uoluntate sua in sanctissima desponsatione filio meo offertur; ab eodem decentissime suscipitur, qui eam hoc modo sibi coniunctam uult habere in consortio suo. Quomodo? Ut illum casta dilectione amplectatur,  sicut et ipse eam in secreto suo diligit, quoniam illi semper amabilis est, quia magis eum quam terrenum sponsum querit. Quod si pactum eius postea transgressa fuerit, tunc coram iis qui in celesti gaudio sunt, polluta erit. Unde etiam si in eadem temeritate perseuerauerit, superna gloria iusto iudicio carebit. Sed si penituerit, suscipitur sicut ancilla et non sicut domina, quoniam regalem desponsationem deseruit, et quia magis alium amauit quam illum quem amare debuit. Ille quoque qui eam seducendo uiolauit, si culpam suam emendare uoluerit, ita peniteat quasi celum rupisset, ne in perditionem mortis corruat, quia supernam desponsationem temere corrupit. Quod est hoc? Nam, si aliquis magnus princeps sponsam sibi ualde charam  habet, quam seruus seruorum suorum adulterando corrumpit, quid dominus ille tacit? uere in maxima ira lictores suos mittit ut illum perdant, quoniam eum in propriis uisceribus confudit. Quod si tunc seruus ille timens, omnes missos illos orat, ut pro ipso intercedant, et insuper ad pedes domini sui flebiliter procumbit ut sibi parcat, tunc rex ille propter bonitatem suam, et propter petitionem illorum eum uiuere sinens, societatem conseruorum suorum illi reddit, sed tamen eum ita ut ceteros inferiores et familiares amicos suos non remunerat, quamuis et inter alios illi consimiles conseruos ipsius debitam gratiam exhibeat. Ita et huic erit, qui eterni regis sponsam seducendo uiolauerit. Summus enim rex in rectissimo zelo iudicia sua exercens  illum ad perditionem transmittit, qui eum in hoc facto quasi illusor in obliuione mentis sue habuit. Sed si miser ille diem huius indignationis anticipans electos Dei suppliciter orauerit, ut ueniam sibi a domino suo obtineant, et insuper humanitatem Saluatoris sui flebiliter inspexerit, quatenus per gratiam ipsius a peccato suo absoluatur: tunc rex sanguinem hunc qui pro redemptione humani generis effusus est, et dilectionem supernorum ciuium attendens, illum a reatu suo et a diabolica potestate ne in perditionem eat eripit, ac eum in saluationem beatarum animarum reponit; sed tamen tripudium regalis desponsationis quo ceteri amici Dei his sacris uirginibus que Filio meo superna dispensatione dicate sunt congaudent, non decorabit;  et tanquam illum qui pudorem uirginitatis amisit, decore uirginitatis non coronabit, quamuis ei inter alios electos suos gaudium in superna ciuitate cum inestimabili remuneratione tribuatur.

Sed quod sub eodem splendore ubi ipse uelut aurora rutilat, uides inter celum et terram densissimas tenebras apparere, que tanti horroris sunt ultra quam etiam humana lingua effari possit: hoc est quod sub uirginali gloria inter spiritualem et carnalem intellectum, casus primi parentis qui densissimus in offuscatione infidelitatis erat, ita ut terrorem illius nullus hominum explicare ualeret, aperte cognitus est. Quomodo? Quia in incarnatione Filii Dei qui ex uirgine natus est celeste desiderium  ascendit, et terrena concupiscentia exclusa est, quoniam preuaricatio Ade per sanguinem eiusdem Filii Dei mirabiliter in saluatione restaurata est, cum prius illam nullus nisi Unigenitus Dei a Patre missus in mundum dissoluere ad supernum ingressum posset. Unde ut audis in typica manifestatione, nisi idem Filius Dei sanguinem suum pro salute hominum fudisset, illa transgressio ita comprimeret hominem, ut ad gaudium supernorum ciuium pertingere non posset.

Quod autem ubi splendor quasi purpura hyacintho intermista fulget, fortiter predictam muliebrem imaginem constringens ardet: hoc designat perfectionem illorum qui passionem Filii mei in caritatis ardore imitantes, strenue Ecclesiam in constrictione  sua exornant. Quomodo? Quoniam ipsi sunt alta edificatio surgentis thesauri in diuino consilio, quia cum Ecclesia iam roborata conualuit, egressus est ad decorem illius uiuens odor, uouens iter secrete regenerationis. Quid est hoc? Quia tunc surrexit, mirabilis ordo qui Filium meum in specie exempli eius tetigit, quoniam ut Filius meus uenit in mundum de communi populo abscisus; ita et hec acies conuersatur in seculo de reliquo populo separata, fragrans ut balsamum de arbore suauiter sudat; sic et populus iste primum in eremo et in abscondito singulariter exortus est; et deinde ueluti arbor, ramos suos expandit paulatim in multitudine plenitudinis proficiens. Et populum istum benedixi et sanctificaui; quoniam ipsi mihi sunt amantissimi  flores rosarum, et liliorum, qui sine humano opere in agro germinant, sic et populum hunc nulla lex ad hoc constringit ut eam arctam uiam appetat; sed ipse illam me suauiter inspirante sine precepto legis sua uoluntate aggreditur, plus quam sibi iussum sit efficiens. Unde et plurimum mercedis inde acquirit, sicut et in Euangelio ubi Samaritanus illum uulneratum hominem in stabulum induxit quemadmodum scriptum est: Altera die protulit duos denarios, et dedit stabulario et ait: Curam illius habe, et quodcunque supererogaueris, ego cum rediero reddam tibi . Quid hoc? In prima die salutis, uidelicet cum Filius Dei mirabiliter incarnatus corporaliter in mundo manebat, multa et admiranda opera in humanitate sua usque ad resurrectionem  suam perfecit; per que uulneratum hominem ad uera remedia salubriter reduxit. Sed altera die idem cum omnia mysteria ueritatis post resurrectionem suam in Ecclesia aperte posita sunt, protulit in typica manifestatione Nouum et uetus Testamentum eterne uite certissimam demonstrationem, et credenti populo dulcissimum cibum. Et hec scripta dedit per gratiam suam pastoribus Ecclesie qui gregem eius custodiunt, et ait illis in uerbis blande admonitionis sue. In ecclesiasticis constitutionibus procurate Christianam cohortem, quam in sanguine meo redemptam uobis commisi: hoc habentes in sollicitudine uestra, ne in aliquibus que pertinent ad uitam deficiens erret. Quodcunque autem  que uobis seruanda tradidi, in bona uoluntate uestra superaddideritis plus scilicet facientes quam uobis preceptum sit: ego qui ductor et saluator uester sum, nunc mundum relinquens, et ad Patrem ascendens, cum iterum rediero mundum iudicare, eumque in indeficientem stabilitatem ponere, ita quod amplius per labentia tempora non debilitetur; tunc mercedem laborum uestrorum, et bone uoluntatis uestre, cum augmentato fructu reddam uobis. Et dicam, o fidelis et probe serue, qui fideliter ministras. Quisquis plus uoti sui addit quam sibi in lege preceptum sit, duplicem mercedem accipiet, quia illum in nomine meo gloriosum habeo, quoniam me multum dilexit. Et ego dico: Nec uirgineum genus, nec hic ordo singularis deuotionis, nec  qui eos imitantur ut ii qui in eremo iacent, sunt in precepto legis, sicut et prophete, ab hominibus sub carnali lege constituti non sunt; quia tantum mea inspiratione incedentes uiuent et hi plus addunt quam eis preceptum sit, quod sacerdotalis ordo et reliqua institutio sacerdotalis officii non facit, quia hec in Abraham et in Mose in ueteri Testamento iussa sunt, sicut etiam et apostoli illa ex eadem lege tollentes, et in Spiritu sancto ea secundum uoluntatem meam bene ordinantes, Ecclesie conseruanda tradiderunt. Sed et ipsa apostolica doctrina in Euangelio per Filium meum disposita est, ubi discipuli eius in uniuersum mundum uerba ueritatis effundere missi sunt. Quid tunc? Nam cum apostoli uiam salutis populo annuntiarent, lucidissima aurora  filiarum Sion in amore Filii mei exorta est, illorum scilicet qui carnem suam fortiter constrinxerunt, et malam concupiscentiam in semetipsis duriter mortificauerunt. Et sicut tunc hec casta uirginitas in ardente amore Filium meum subsecuta est, ita etiam hic mihi ualde amabilis ordo singularis deuotionis, incarnationem illius imitatus est, qui sunt recta templa mea, uidelicet ut chori angelorum me colentes, et eiusdem unigeniti mei passionem et mortem ac sepulturam in corpore suo portantes; non tamen ita ut gladio aut aliis terroribus ex quibus homines deficiunt moriantur, sed Filium meum sic imitantes, ut uoluntatem carnis sue abiiciant, cum se ab omnibus secularibus rebus et ornamentis in quibus mundus letatur abdicant, ut in  Euangelio de Ioanne lucerna mundi scriptum est: Ipse autem Ioannes habebat uestimentum de pilis camelorum, et zonam pelliceam circa lumbos suos . Quid est hoc? Ille in quo diuina gratia mirabilem abstinentiam suscitauerat, per eamdem gratiam habebat, defensionem uirtutis huius, quod in mente sua honorem et diuitias seculares contempserat, et quod etiam per constrictionem quam in mortificatione uitiorum circa uoluptatem carnis sue posuerat, petulantes motus corporis sui fortiter domuerat, cum maiores edificationes quam predecessores sui institueret, uidelicet cum per duras et asperas uias incedens terrenas concupiscentias conculcaret. Quomodo? Quia plurima opera uirtutum  strenue faciens, castitatem ardenter amauit, prebens etiam iis uiam medicamenti qui illud deuote exquirebant. Unde etiam illi qui sunt uiuens odor, uouens iter secrete regenerationis, eumdem Ioannem in maximis tenebris seculi lucentem, per acutissimas operationes beatarum uirtutum in uita sua subsequentes, ineptam altitudinem et latitudinem mundialium rerum fugiant, et in constrictione diffusi animi sui corpus suum cercentes malam concupiscentiam abiiciant, ita excellentioribus instrumentis quam qui ante ipsos simpliciter in uia Domini gradientes, simplicia habitacula faciebant, serenissime fulgentes, acutam et angustam semitam arripiant ea scilicet que in uoluptatibus seculi sunt fortiter sub pedibus suis conculcantes. Quomodo?  Quoniam seipsos despicientes, et corpus suum seruituti Christi in operatione uirtutum subiicientes, petulantiam in austeritate morum suorum declinent, sic per bona exempla sua ceteris hominibus lucidissime fulgentes. Nam etiam angelicum chorum fideliter imitantur. Quomodo? In abiectione secularium, quoniam, ut angeli nec terrena querunt nec concupiscunt, ita et isti eos hoc modo mirabiliter subsequuntur, ita quod omnia caduca contemnunt.

Unde etiam sicut Filius meus est nuntius salutiferorum sacramentorum, et sacerdos sacerdotum, ac propheta prophetarum, et edificator felicium turrium; ita etiam si necessitas ingruerit, qui inter huiusmodi homines radicem odoris cum utilitate  habet, sit nuntius et sacerdos, sit propheta et consiliator ecclesiastice edificationis; nec omnino ab his separandus est: si tantum oculus claritatis in eo lucet, nec ad usum ecclesiasticum dormiat, sed ad instructionem eius uigilet, occupationem tantum secularis cause, et contagia secularium rerum abiiciens, quia nec angeli, nec sacerdotes, nec prophete iustitiam Dei occultabunt; sed eam ex precepto illius in ueritate proferent, quemadmodum de Ioanne qui arundo uento agitata non fuit, cuius austeritatem isti subsequuntur; in quorum similitudine in Euangelio iterum scriptum est: Et egrediebatur ad illum omnis Iudee regio, et Hierosolymite uniuersi, et baptizabantur ab illo in Iordane flumine, confitentes peccata sua . Quid est hoc?  In suspiriis et gemitibus a delectatione uitiorum egrediebantur ad illum, in quo diuina gratia operabatur tota simplicis confessionis deuota uoluntas et uisionis pacis unanimiter omnis effectus illorum scilicet hominum quorum corda per timorem mortis ad amorem uite concussa fuerant. Quomodo? Quoniam idem Ioannes precursor ueritatis, et amaritudinem et dulcedinem eis intimauerat. Unde et ipsi perfusionem penitudinis a rectitudine eius flagitabant; quatenus per declinationem malorum, et per erectionem bonorum, confessionem scelerum suorum facientes, illum mererentur adipisci qui ipsis non in umbra antiquitatis remedium denuntiaret, sed qui eis in luce nouitatis ueram salutem  conferret. Sed ut idem Ioannes homines ad se uenientes docens, et flumine irrigationis perfundens: uerba penitudinis eorum ad honorem uenturi Saluatoris suscipiebat; ita etiam nunc in nomine eiusdem Saluatoris qui ueniens salutem fidelibus contulit; et illi facere non negligant, qui testimonio sanctificationis fulminantis, operi plus addunt per inspirationem, uidelicet Spiritus sancti, in abrenuntiatione secularium rerum, nouam austeritatem secundum similitudinem illam aggredientes, quam ex precepto eiusdem testimonii sanctificationis per regenerationem spiritus et aque in abiectione diabolice seruitutis, nouum hominem induentes adierunt; sed ubi stimuli impellentis necessitatis se obtulerint, admonendo et erigendo ac sanando manum  deuoti iuuaminis petentibus porrigant, si tamen ad illam dignitatem ecclesiastica promotione digne peruenerunt, at in hoc predecessorem suum fideliter imitentur, ut quod ille uelut in umbra ostendit, ipsi in nouitate lucis ueraciter compleant. Ipsi enim sunt zona Ecclesie eam ualde constringentes; quoniam in incarnatione Filii mei occupati sunt, et quia etiam angelicum ordinem exercent, scilicet non cessantes ullis horis cantando cum sonitu, aut orando in compunctione, non autem excussis clamoribus ut inutilis puluis aut aridus absque uigore compunctionis; et quia etiam non recusant operari pro necessitate sua; non tamen in manibus suis secularia querentes, sed cum caritate et humilitate se ipsos districte circumspicientes. O ipse fortissimus  atque amantissimus populus meus, cum in eis afflictionem illam attendo quam Filius meus in carne sua passus est, quoniam et ipsi secundum mortem illius moriuntur, cum uoluntatem suam deserentes, et propter uitam eternam magisterio se subiicientes, secundum imperium prelatorum suorum gradiuntur.

Quapropter et uestitus eorum uestitui aliorum populorum non assimilatur, quia et ipse integer incorruptam incarnationem Filii mei que plurimum distat a procreatione aliorum hominum ostendit. Nam illam incarnationem legale imperium uiri ac mulieris non tetigit, sicut nec iste populus ulla conscripta lege ad hanc constrictionem cogendus  est; sed qui eam pro dilectione Dei sua uoluntate uouendo aggreditur, hic in ipsa perseueret, ne retrocedens corruat, sicut Lucifer, qui lucem deseruit et tenebras recepit. Huiusmodi enim uestitus secundum coruscationem supernorum spirituum cum alis subtilitatis sue circumuolat, et incarnationem ac sepulturam Filii mei designat, quia signum incarnationis in suo uestitu habet, qui se ad fortissimam obedientiam exhibet, et signum sepulture eius in ipso uestitu portat; qui in operibus iustitie, secularibus causis abrenuntiat. Unde qui pura uoluntate eodem uestitu induitur, salubri remedio alleuiatur. Et ideo qui illum per inuocationem Spiritus sancti in benedictionibus suscipit, non illum abiiciat, quoniam qui eum per abiectionem perseuerantis  mali contempserit, cum illo erit qui angelicum ordinem spreuit et in mortem sepeliendus corruit. Quid est hoc? quoniam hic populus ex precepto legis ad hanc constrictionem stimulatus non est, sed uoluntate sua aggressus est pactum meum obseruare, et ita Ecclesiam meam sua sancta conuersatione illustrare. Quomodo? Ut post primam lucem diei aurora solis aspicitur, ita ordo iste post uoces apostolorum exortus est. Quid est hoc?

Prima lux diei fidelia uerba apostolice doctrine designat, aurora initium huius conuersationis que primum in solitudine et in speluncis post illam beatam doctrinam germinauit demonstrat, sol autem discretam et bene dispositam uiam in seruo meo  Benedicto declarat; quem ego per ardentem ignem traduxi, docens eum in uestitu conuersationis sue incarnationem Filii mei colere, et in abnegatione uoluntatis sue passionem illius imitari, quia ipse Benedictus est quasi alter Moses in lapideo foramine iacens, et corpus suum, in multa asperitate ob amorem uite crucians et constringens quemadmodum etiam primus Moses in lapideis tabulis ex precepto meo asperam et duram legem scribens Iudeis dedit. Sed ut filius meus eamdem legem per dulcedinem Euangelii perforauit, sic etiam Benedictus famulus meus propositum huius ordinis quod ante ipsum diuersissima conuersatio fuit, per dulcedinem inspirationis Spiritus sancti discretam et planam uiam fecit, ac per hoc plurimam cohortem  sue religionis collegit; ut etiam Filius meus per suauitatem odoris sui Christianum populum sibi coadunauit. Et deinde Spiritus sanctus cordibus electorum suorum suspiria uite habentium inspirauit, ut sicut in lauacro baptismi crimina populorum abluuntur, ita et ipsi in significatione passionis eiusdem Filii mei seculares pompas abiicerent. Quomodo? Nam ut homo a diabolica potestate in sancto baptismo conuertitur, crimina ueteris macule abiiciens; sic et isti terrenas causas in signo uestitus sui abnegant, in quo etiam et angelicum signum habent. Quomodo? Ipsi enim in uoluntate mea; protectores populi mei positi sunt.

Unde qui ex ipsis in sancta conuersatione probati inueniuntur, pastores Ecclesie mee constituantur,  quia et angeli qui nulla macula terrene cause tanguntur, custodes populi mei sunt. Nam sicut angeli coram Deo in duplici honore sunt, sic et homines huius religionis sunt in duplici uita. Quomodo? Angeli in celestibus Deo sine intermissione seruiunt, et etiam in terris homines a diabolicis insidiis semper protegunt; sic et populus iste angelicum ordinem imitatur, cum terrena despiciens Deo quotidie famulatur, et cum etiam reliquos homines suis orationibus a malignis spiritibus die ac nocte tutatur. Unde si ecclesia mea rectum pastorem non habet, tunc huiusmodi religionis cetus clamando et flendo ipsi subueniat; et qui in eo probatus inuenitur si necesse fuerit, superintendentie sacerdotium  suscipiens, ipsam in zelo meo strenue defendat. Nullus autem religionem horum repente et uelut ex somno euigilans aggrediatur, nisi prius in constrictione animi sui si in hoc proposito perseuerare ualeat ex intima probatione examinetur, ne si illud uoluntate sua in federe benedictionis susceperit, et postmodum in peruersitate erroris sui abiiciens mihi sine penitentia illuserit, in damnatione mortis miserabiliter pereat. Quapropter, o karissimi filii mei, qui ualde in contrarietate dissipati estis, surgite citius in humilitate et in caritate, et sancto proposito uestro uiriliter et unanimiter consentite.

Sed, ut uides, alius splendor ut candida nubes predictam muliebrem imaginem ab umbilico et deorsum ultra tamen nondum excrescens, honeste  circumdat: qui est secularis uita que in candore serene intentionis Ecclesiam a plenitudine germinantis fortitudinis usque ad extremitatem illam ubi ultra iam nondum in filiis suis processit, in reuerentia iuste subuentionis circumplectitur. Quomodo? Quia circa umbilicum est germen membrorum de quo omne genus humanum procreatur, unde et ibi in ecclesia secularis populus per quem ipsa ad plenum numerum in ordinibus suis prouehenda est demonstratur, cum ibi reges et duces, principes ac presides cum subiectis suis, ac etiam ceteri diuites ac pauperes et egeni cum reliquo populo conuersantes denuntiantur. Et per hos omnis Ecclesia ualde ornatur, quia cum seculares homines legem Dei que ipsis posita est fideliter conseruant,  Ecclesiam plurimum exornant, et multis amplexibus Deum amplectuntur cum sincera humilitate et deuotione magistris suis obediunt, et cum eleemosynis et uigiliis ac continentia, et etiam uiduitate ac ceteris bonis operibus que Dei sunt corpus suum pro Dei amore castigant. Unde illi qui constitutam sibi legem secundum uoluntatem meam custodiunt, ualde amabiles mihi sunt. Sed si quis ex illis iugum libertatis mee in abiectione secularium ferre desiderat, ad me citius ueniat nisi in iunctura carnalis copule sit, quam ligaturam temere non soluat nisi per uoluntatem illius cuius consortium habet. Quomodo? Nec maritus uxorem, nec uxor maritum in hoc proposito deserat, nisi uoluntas amborum sit; et tunc si ita deliberauerint, aut ambo remaneant  in seculo, aut ambo a seculo separentur; quoniam esse non potest ut pes unus permaneat in corpore et alter a corpore abscindatur saluo homine. Sic etiam non congruit ut maritus seculum colat, uxor seculum deserat; aut ut uxor in seculo resideat, et maritus seculum fugiat, si in superna uita decorem suum inuenire uolunt; quia si hoc indiscrete et insipienter agitur, non hostia sed rapina appellabitur. Quapropter qui in carnali copula legali iure sibi coniuncti sunt, unanimiter simul uiuant, nec alterum ab altero sine consensu alterius, nec sine dispositione aut demonstratione ecclesiastici uigoris insipienter se discindat, quemadmodum in Euangelio iterum scriptum est: Quod ergo Deus coniunxit  homo non separet . Quid est hoc? Deus in creatione humani generis carnem de carne tulit et in unam copulationem coniunxit, ita constituens ne hec coniunctio precipitanter ab inuicem separaretur. Quomodo? Quia ita in coniunctione uiri ac mulieris erit ubi caro carni et sanguis sanguini legali sanctione copulatur ne ab inuicem sua stulta precipitatione disiungantur, nisi hoc ex iusta causa, aut ex rationabili deuotione utriusque ligature euenire contingat, quoniam Deus in secreto sapientie sue hanc coniunctionem maris et femine ad propagationem hominum benigne disposuit. Et quia hec coniunctio ab ipso ita decenter instituta est, idcirco stulta cupiditas hominis abscisionem in his duabus partibus non faciat, nec pars hec nec illa dotem  sanguinis sui in alienum locum ducat; quoniam, sicut Deus precepit ne homo occidat hominem, ita etiam iussit ne homo per crudelitatem fornicationis, sanguinem snum a recto loco suo abscindat. Unde etiam homo ardorem cupiditatis sue deprimat, nec incendium suum ad alienum ignem transmittat; quia si hec ardens uoluntas calorem alterius uoluntatis cum feruente concupiscentia fortioris uel mollioris cause conceperit: uere tunc cum desiderio animi sui et cum colligatione amplexionis illius mentis in unum coagulantur. Nam exterior uidens oculus interiorem calorem in adustionem excitat. Et quamuis corpus hoc peccatum cum corpore illo non operetur, tamen uiuens uoluntas facit opus ardoris in illis, ita quod omnia uiscera eorum propter conscientiam  suam concutiuntur. Quapropter claustra exterioris hominis tam cauta custodia obseruentur, ne interior homo per insipidam negligentiam saucietur.

Et ut uides quod hi tres splendores circa ipsam imaginem se late diffundunt: hoc est quod in honore superne Trinitatis predicte tres ecclesiastice institutiones ubique felicem Ecclesiam in dilatatione erumpentium germinum et in diffusione beatarum uirtutum miro modo circumplectentes consolidant; unde etiam plurimos gradus et scalas in ea bene et decenter ostendunt, qui sunt diuersi ordines tam in secularibus quam in spiritualibus hominibus per quos eadem Ecclesia in bonitate morum et in disciplina uirtutum, filios suos cum  suauissima reuerentia educatos ad superna perducit. Quomodo? Cum terrena spernunt, et cum celestia diligunt. Quid est hoc? Quia legalia precepta que ipsis instituta sunt, in diuino amore fideliter complent. Sed, sicut in tribus personis unus Deus est; ita etiam in his tribus predictis ordinibus una Ecclesia est, cuius fundator ille est qui plantator omnium bonorum est. Quodcunque enim ille non plantauit, hoc stare non poterit. Unde illa institutio quam ipse non instituit, hec in magnis illusionibus decidet. Quomodo? Quia Deus illa non plantauit; que ad superiora cum flatu superbie ascendere tentant, nec superioribus suis subiici uolunt. Hoc ibi est ubi minor ordo supra maiorem  ordinem qui de antiquo consilio principalium magistrorum in uoluntate mea constitutus est, se eleuare contendit; et ubi quidam in diuersis signis uestitus sui se uolunt dilatare secundum mores suos quemadmodum in insania sua cogitant, ueluti si ordo angelorum se erigere uellet super ordinem archangelorum. Et quid hoc esset? Quasi nichilum et inane essent, qui sic recte constitutos Dei ordines in uanitatibus suis diuidere uellent. Sed hoc esse non debet, ut ab his in insania diuersitatis sue inuocet, qui in proposito suo semper noui esse uolunt, et rudes in scientia sua ad dicendum ea que in mentibus suis sunt, deserentes bene tritam uiam, et bene complanatam arcam antiquorum Patrum, quam illis Spiritus sanctus inspirauit. Unde  multi ex his constitutas ordinationes quas Ecclesia in antiquis Patribus habet, in magna superbia destituunt, et hoc in plurimis schismatibus diuersarum institutionum suarum faciunt. Ipsi enim in diuersis circuitionibus suis fructifere arbores dici uolunt; sed nec uacue arundines appellari possunt, quemadmodum dilecto Ioanni de illo ostenditur qui in tempore marcens abiicitur, ut scriptum est: Scio opera tua, quia neque frigidus es, neque calidus. Utinam frigidus esses aut calidus! Sed quia tepidus es, incipiam te euomere ex cre meo . Quid est hoc? O stulte, qui in temetipso turpiter marces, ego qui cognitor secretorum sum, in omnia sciente oculo uideo opera desideriorum tuorum, quoniam opera que ad ignem ignei illuminatoris  pertinent omnino non effugisti, nec etiam opera que glaciem frigidi rigoris inducunt omnino abiecisti. Quomodo? Tu nec es in malis operibus ex toto frigidus, nec in bonis actibus ex toto feruidus; sed in utroque per instabilitatem mentis tue ut tepidus uentus pendens, uidelicet in neutro sciens quis sis, quia nec in malo emeritas penas, nec in bono digna premia consideras. Quomodo? Quia in tam magnam profunditatem respicis quod fundum eius inuenire non uales; et quia etiam tam altum montem ascendis quod cacumen eius ascendere non potes. O melius tibi esset ut inutilem seruum et peccatorem te scires, quam sic in tempore esses ut uix ad iustitiam respicias. Nam si a bonis actibus separatus esses, peccatorem te intelligeres;  uel si a malis operibus te abstraheres, aliquam spem uite haberes. Nunc autem ut tepidus uentus es; qui nec humiditatem fructibus affert, nec eis calorem inducit. Tu enim es uelut incipiens et non quasi perficiens; quia bonum tangis in inceptione, sed illo te nunquam pascis in perfectione, ut uentus qui os hominis percutit, et non sicut esca que in uentrem eius labitur. Utrum etiam carior est inanis sonitus, an perfectum opus? Sed acceptius est perfectum opus quam inanis sonitus. Et ideo cum silentio humilitatis operare et non cum superbia extollere, quoniam illi pro nichilo computabuntur; qui societatem sanctificationis illorum qui me in lenitatis obsequio amant, abiiciunt; hoc enim per stolidam superbiam insectantur,  quod per suauem mansuetudinem adimplere dedignantur. Quod si per inchoationem rectitudinis uim uerborum meorum que cibum fidelibus prebent intrare tentaueris, et si tunc in ea torpens ac nullam dulcedinem iustitie te tangentibus ostendens ad deteriora cadis, tunc et ego propter teporem negligentie tue incipiam te eiicere, ex eadem ui uerborum meorum te expellens, quoniam nullum saporem suauitatis per efficaciam operationis tue exhibens, ad interiora beate receptionis non anhelas. Unde et ita abiectus conculcaberis, sicut et cibus ille qui propter insipiditatem gustus ex ore hominis proiicitur, antequam in uentre eius recipiatur. Sed quid nunc? uenti enim uolant, et  uentorum strepitus resonant; sed radices non florent nec germen proferunt. Nam qui sub iugo meo esse deberent, lasciui sunt, nec secundum disciplinam incedunt. Quid est hoc? Ipsi rectam uiam transiliunt, et multa inutilia tabernacula sibi faciunt. Huiusmodi enim homines nullum feruorem iustitie habentes, sed in semetipsis torpentes; nec in constituta sibi lege ardent, nec secundum conuersationem precedentium patrum suorum faciunt; sed quisque eorum quamdam singularitatem in semetipso sibi plantat, et secundam uoluntatem suam legem sibi ponit, sic in propriis cogitationibus suis et in magna instabilitate per inflatam superbiam se ad uolandum eleuans. Et quoniam isti recto federe patrum suorum non adherent, idcirco semper noui et rudes in magna instabilitate  hac et illac secundum uoluntatem suam uagantur.

Quapropter et ego comparo illos stultis artificibus: qui magnum edificium in altum erigentes, non imitantur prudentiam illorum artificum, qui in multis instrumentis optime edocti et diuersis probationibus edificationum examinati omnia ad edificationem pertinentia bene nouerunt, et omnia instrumenta sua recte disponunt; sed ipsi uacui et insipientes, in semetipsis confidunt, quia pre aliis sapientes esse uolunt, et edificia sua ita disponunt: quod ad tempestates mobilia sunt, unde etiam a uentis deiiciuntur; quoniam non supra petram, sed supra arenam posita sunt. Ita et illi  faciunt qui in superbia sua in semetipsis confidentes pre antiquis patribus suis prudentes uideri cupiunt, nec secundum fedus eorum ambulare uolunt, sed sibimetipsis leges secundum uoluntatem suam in magna instabilitate statuunt, et ideo perfrequenter per diabolicas tentationes ad peccata quatiuntur; quia non super Christum, sed super instabilitatem morum suorum innituntur.

Unde ne inspiratio Spiritus sancti que in antiquis patribus operabatur per superbam inflationem euacuetur, uolo ut fideli homini cum humilitate sufficiat quod ei a predecessoribus suis institutum est, ne si plus inaniter uoluerit quam humiliter querere debuerat, ne postea tepefactus inde  recedens, ex hoc ruborem confusionis accipiat, ut in Euangelio scriptum est: Cum inuitatus fueris ad nuptias, non discumbas in primo loco, ne forte honoratior te sit inuitatus ab illo, et ueniens is qui te et illum uocauit, dicat tibi: Da huic locum, et tunc incipias cum rubore nouissimum locum tenere . Quid hoc? Quando per supernam inspirationem admonitus fueris ut per fideles labores tuos ad tabernaculum illud uenias quod semper in nuptiali uita abundat, ita quod assidue in sinceritate et honore ac sanctificatione in uirginea uirga et in beata matre, scilicet Ecclesia letatur et non in corruptione et confusione ac deiectione germinis et floris sui tristatur; tunc comprime mentem tuam in humilitate, non eleuans eam in elatione.  Quomodo? Cum seculares causas in amore Dei a corpore tuo abieceris, tunc quasi pulcherrimus flos ascendes qui in celesti Hierusalem sine ariditate cum Filio Dei floret, in quo omnia ornamenta animarum apparent; quia uetus homo omnes abominationes hominum profert, nouus autem omnem sanctificationem uirtutum edificat. Et ideo cum ad hanc sanctificationem ueneris, erubesce antiquum serpentem qui semetipsum a beatitudinis loco deiecit, per appetitum inanis glorie imitari. Quid hoc? Si uideris aliquem te ornatiorem, caue ne per cupiditatem mentis tue super cum ascendas, dicens: uolo super illum, aut sicut ille est esse. Quod si hoc modo te exaltaueris, nunquid tunc fidelis seruus es, cum Dominum ad  iracundiam prouocas, ita quod te illi opponis? Sed si intellexeris aliquem ualentius nature, gratie aut fortune donum habere quam tu habeas, si tunc illi per inuidiam detraxeris, planam uiam non ambulas, sed per deuia incedis. Quapropter stude in humilitate Deo seruire, et non in superbia baccari, nec te per uanitatem simulationis super illum extolle; qui iusta examinatione maiori desiderio eterne uite lucet quam tu ardeas, ad eiusdem beatitudinis culmen per supernum ardorem ita inuitatus ab illo qui omnibus ueritatem diligentibus pium se manifestat, ne in omnia sciente oculo ueniens ille qui te humilitatis obsequio, et illum in caritatis dono per inspirationem beate  admonitionis uocauit, recto iudicio suo diiudicet te, dicens: Tu qui te per flagrantem superbiam in locum illum erexisti cuius socius non es, relinque uanam gloriam tuam, et da subiectionis officio huic dilecto meo culmen honoris, quod temere rapuisti. Et quid tunc de te? Quoniam si hoc modo deiectus fueris, incipies per angustiam meroris et tristitie extremitatem abiectionis sentire, et ita te proiectum abhorrere, quia custos animarum auferet tibi alienum honorem quem fraudulenter inuasisti: cum te illi opponens, hoc temere rapere tentabas quod habere non debuisti, unde et tibi auferetur quod habere uolebas, et tibi dabitur quod habere noluisti. Ita etiam cum minor ordo supra maiorem se exaltat, per iustum iudicium  meum deiectus supprimitur, quoniam nolo ut aliter ante oculos meos superbia sit quam in deiectione confusionis. Nam si ancilla supra dominam suam se exaltauerit, tanto despectior omnibus eam inspicientibus erit, quia hoc fieri tentauerit; quod desiderare non debuit.

Quapropter qui sibi secundum cor suum leges faciunt, et in hoc uoluntatem meam non querunt, magis ex hoc in deiectionem quam ad profectum ueniunt, ut iterum Filius meus in Euangelio testatur, dicens: Omnis plantatio quam non plantauit Pater meus celestis eradicabitur . Quid hoc? Omne germen scientie cordis et mentis ac morum surgens in fertilitate illa nature qua homo uiuit, cum homo illud ita in semetipso seminat, quod  postea in calore feruens ita ei copuletur secundum quod hoc perficere uult; illud uidelicet transpositum aut in exaltatione mentis, aut in petulantia carnis, aut in superflua pollutione, aut in occasione excusationis, aut in uicissitudine operationis, sursum aut deorsum imprudenter uadens, nec quale fundamentum sit discernens, et an utile aut inutile sit, scire contemnens: uere hoc iusto iudicio destruetur, quoniam plantationem illam in tali non plantauit Pater ille; qui celorum et omnis iustitie habitator est, et ideo eiecta arescet, quia de rore celi non ascendit, sed de succo carnis uenit. Quomodo? Quia homo per stultam scientiam suam hoc opus faciens, nec iustitiam nec uoluntatem Creatoris sui inspicere uoluit; sed ad illum  qui semper rotam carnis ipsius infatigabiliter exagitat, respexit. Nam quod hominibus cum oculum suum acute in Deum figere nolunt, per deceptionem mentis sue aliquando bonum uidetur; si hoc inspiratio Spiritus sancti non calefacit, in interitum ibit, quia hec uana gloria pertransit. Cum enim uani homines in uno per tedium afficiuntur; in altero per uanam gloriam innouantur, frequenter in superbia et in stimulatione ac in spiritu zelotypie se extollentes, et etiam frequenter in molestia et in indignatione ac in contradictione aliarum institutionum que de me fluxerunt altercantes, necnon in ceteris bonis que non sunt ad torporem tedii, sed in ardore desiderii de die in diem proficiendi, se inuicem comprimentes. Nam quod de  me fluxerit dulcem et suauem gustum anime prebet semper in perseuerantes proficiens, et non in instabilitate retro aspiciens. Unde ille beatus est, qui in me fidens, spem suam et initium ac finem operum suorum non in se sed in me reponit. Qui facit hec, non cadet; qui uero sine me stare uoluerit, in ruina ibit. Et qui sunt illi qui semetipsos per uanam gloriam nouos faciunt, et propter tedium quod in preceptis meis patiuntur, in semetipsis confidunt. Non enim ut uetus uestimentum in cogitationibus hominum molestum est, sic ego in donis meis spernendus sum, quoniam illa in simplicitate semper noua sunt, et quanto uetustiora tanto cariora sunt. Quapropter que homines in  semetipsis absque inspiratione mea excogitant in uanitate morum: per inania studia eorum diffluet, et quamuis aliquando in conspectu hominum stare uideantur, tamen ab oculis meis proiecti, pro nichilo eos habeo, ut in Euangelio scriptum est: Sinite illos, ceci sunt, duces cecorum. Cecus autem si ceco ducatum prestet, ambo in foueam cadunt . Quid est hoc? Dimittite illos qui in factis suis peruersi sunt in peruersitate sua diffluere; quia in rectitudine bonorum operum se corrigere nolunt. Et quoniam in estimatione sua se iustos nominant cum in actibus suis uani sint, ex ipsa facilitate sua ceci efficiuntur, quia per uiam iustitie ambulare contemnunt, et quoniam magis uiam iniquitatis quam ueritatis illis hominibus  proponunt qui eos in malis operibus sequi festinant. Unde qui hoc modo uisum rectitudinis non habent estimantes se iustos esse et iniusti sunt, cum uiam uere doctrine ignorantibus uiam false iustitie demonstrant, pariter in foueam desperationis cadunt, quoniam nec isti nec illi quo eant sciunt. Sed in his quedam in indignatione mea coram hominibus aliquando deiicio, quedam autem per moderationem perspicue uisionis tacite coram hominibus interdum tolero; sed tamen ea per ponderationem iusti iudicii mei in futuro ulciscor. Et ob hoc qui fidelis est, studeat ascendere ad altitudinem uirtutum, et non ad ima secularium descendere. Quomodo?

Qui in minori gradu est ad maiorem ascendere  potest, non autem qui in maiore est ad minorem se declinare debet. Quid hoc? Nam pretores possunt ad duces peruenire, duces uero ad reges ascendere; non autem decet reges ad duces descendere, nec duces ad pretores se declinare. Si enim reges ducibus se subiugarent, uel si duces pretoribus se subderent, indignanter omnis populus uociferaretur, et eos derisui haberet, Ita qui sunt in secularibus possunt uiam predictorum pigmentariorum subire; et qui sunt in uia eorumdem pigmentariorum possunt prefatos qui sunt uiuens odor uouens iter secrete regenerationis decet ad pigmentarios transire, nec ipsos pigmentarios ad seculares corruere. Quod si isti qui sunt uiuens odor uouens iter secrete  regenerationis ad pigmentarios respiciunt, uel si pigmentarii ad seculares transeunt: heu! heu! heu! ab animabus iustorum super eos dicetur, et coram me in abiectione habebuntur, nisi digna penitentia reuertantur, quia si altior gradus super inferiorem ceciderit, ambo destruentur. Sic et illis erit qui rectum iter suum deserunt, et retrorsum incedunt. Nam qui Filium meum induerit, quem talem filium induere posset? Nullum, et uere nullum. Gaudete autem in Patre uestro; quoniam sepius in minoribus maiores uideo, et in maioribus minores inuenio, quia superbia cadit et humilitas ascendit.

Unde pacem et caritatem ac humilitatem habete inter uos, sicut et anime iustorum cum angelis  et angeli cum archangelis habent. Anime enim iustorum officio angelorum non inuident, nec angeli gloriam archangelorum dedignantur. Quid hoc? Archangeli in maiori necessitate maiora demonstrant; angeli uero in frequenti uicissitudine minora denuntiant; fidelis autem populus humiliter obtemperat. Unde unusquisque officium suum fideliter exerceat. Quomodo? Qui sunt uiuens odor uouens iter secrete regenerationis, cum maior occasio ecclesiastice necessitatis ingruerit, ineuitabiles causas subuentionis sue uelut archangeli recolant; et qui sibi in opere pigmentariorum, assidua determinatione in frequentibus causis circa negotia institutionis sue quasi angeli exerceant, et homines qui ad summam beatitudinem desiderant  peruenire, uerba eorum fideliter suscipiant. Quomodo? Nam qui uiuens odor uouens iter secrete regenerationis existunt, uelut granum sunt, qui siccus et fortis cibus hominum est; sic et ille populus meus asper et durus ad gustum fuci secularium rerum est. Sed predicti pigmentarii quasi poma que dulcem saporem se gustantibus prebent; qui ut et illi, per utilitatem officii sui se suaues hominibus exhibent. Communis autem secularis uelut caro estimatur; in qua et casta uolatilia inueniuntur, quoniam qui in seculo degunt, carnaliter uiuentes filios procreant, inter quos tamen castitatis imitatores reperiuntur, scilicet uidue et continentes, qui ad superna desideria per appetitum bonarum uirtutum uolant. Sed et iidem ordines  ecclesiastice institutionis, in duabus uiis uersantur. Quomodo? Spiritualium et secularium. Quomodo? Ut dies et nox. Quid est hoc? Dies claritatem solis, et serenitatem lucentis eris habet, quod presignat; quia spirituales homines et ordinem uiuentis odoris uouentis iter secrete regenerationis, et ordinem predictorum pigmentariorum in se seruant. Nox uero lucem lune cum stellis et obscuritatem umbrose tenebrositatis tenet, quod demonstrat: quod seculares homines et iustos in operibus suis lucentes, et peccatores obscuritate delictorum grauatos in se tenent. Sed qui noctem secularium deseruerit et ad diem spiritualium propter amorem uite se conuertit: stabilis in hoc facto sit, ne si retrorsum incesserit, ueteri Ade assimiletur qui preceptum  uite transgrediens in seculares erumnas expulsus est. Unde nemo preceps sit mundum relinquere et fedus meum sua uoluntate audacter intrare, nisi prius in magna probatione examinatus sit; quia qui Filium meum per tunicam ceperit, nolo ut eum relinquat. Nam qui eius incarnatione se induerit, et crucem eius in manus suas susceperit, nunquid conueniens est ut abiiciat Dominum suum? Nullomodo. Ergo his attende. Homo qui in uoluntate cordis sui confessus fuerit et in deuotione anime sue uouerit iugum meum in abiectione secularium rerum portare; si tunc etiam in ipso ardore cordis sui per uoluntatem desiderantis anime sue signum religionis in condimento iuste intentionis susceperit,  in illo permaneat, ne si illud postea in contemptu perseuerantis mali abiecerit; iudicium districti examinis accipiat. Quid hoc? Quia illum spreuit cuius signum in semetipso suscipiens conculcauit; sicut et Iudei eum contempserunt, cum illum in insania incredulitatis in cruce affixerunt. Nam ut Iudei nefas illud non timuerunt, ita et iste non ueretur quod eamdem passionem in uoto suo abiicit: Quod enim homo mihi promittit; hoc etiam reddere debet secundum quod Dauid testatur, dicens: Introibo in domum tuam in holocaustis, reddam tibi uota mea que distinxerunt labia mea . Quid hoc? Per intentionem bone et iuste operationis introibo, o Deus meus, in constitutionem sanctissimi doni tui, scilicet in ardente desiderio  stratum uoluptatis mee relinquens, ita quod nichil mihi dulcius est quam anhelare ad te Creatorem omnium. Et ob hoc reddam tibi uota mea que protulit os meum cum anima mea; quia perficere uolo quod tibi iusto iudici in ardenti desiderio meo prius promiseram: uidelicet ut actus meos ad te dirigerem, quod insipienter trangressus sum; sed nunc ad te recurrere desiderans, uolo mala deuitare, et bona facere, quoniam rationalitas et intellectus qui in me feruent, per discretionem uere castigationis magis querunt ad te uiuum Deum anhelare, quam per stultitiam false contrarietatis diabolum imitari. Unde, o homo, cum cor tuum hoc modo mihi obtuleris, considera quomodo illud prudenter perficias. Oculus enim meus acutissime uidet quid uoluntas  hominis mihi loquatur. Ubi quod meum est, hoc districtissime requiro. Quapropter, o stulti et plusquam stulti, utquid uobis tam magna onera imponitis quod putatis uobis tam facile esse quod carnalem uoluntatem uestram deseratis? Nam per legem que uobis ex preceptis meis data est, ad hoc non cogemini ut seculum relinquatis, nisi prius per multos labores ita exerceamini, ut carnalibus desideriis que in uobis sunt frenum imponere possitis.

Sed tepido uento assimilamini, quoniam cum uana gloria mentem uestram afflauerit, tunc ex aliqua asperitate loquimini sic dicentes: Amplius cum seculo laborare nolo, sed illud festinanter fugere delibero. Et cur ita me frangam in casso labore? Sed  cum hec intra uos dicitis, putatis ea ita terminari ut excogitatis. Nam multi uacillanti animo me querunt, ita quod tantum signo religionis exterius notantur, puris oculis me non querentes, nec semetipsos in uera doctrina simpliciter circumspicientes quomodo diabolum qui eos deuorare cupit effugiant, quemadmodum columba in puritate aque considerans accipitrem qui eam rapere tentat, effugit; non autem sic illi diabolum effugiunt cum eum in scriptura doctrinarum uenientem uident, sed in repentino sopore qui ei per cecitatem mentis sue inest, ut tepidus uentus ad me currunt. Quidam enim non uoluntatem suam, sed tantum secularem habitum abiicientes, spiritualem religionem aggrediuntur;  quia multas miserias et paupertates in seculo sustinentes diuitias habere non possunt, et ideo mundum relinquunt, quoniam eum ita ut uellent habere non possunt. Alii autem ad seculum stulti et fatui sunt, ita quod hominibus contemptibiles et seipsos regere non uolentes, et propterea seculum fugiunt, quia illi ludibrio sunt. Sed et quidam debilitatem ac infirmitatem corporis sui habentes et in his calamitatibus multum laborantes, non propter me, sed ut his doloribus tanto suauius subueniant, seculum derelinquunt. Alii uero tantas augustias et oppressiones a carnalibus dominis suis quibus subiecti sunt patiuntur, ut propter timorem eorum a seculo recedant, non ut preceptis meis obediant, sed ne carnales eorum Domini amplius super eos  potestatem suam exerceant. Et hi omnes non propter celestem amorem sed propter has terrenas molestias quas sustinent ad spiritualem religionem ueniunt, non considerantes utrum salsus an insulsus, an dulcis an amarus, an celi an terre habitator sim. Quid hoc? Ipsi nec condimentum, nec dulcedinem Scripturarum attendunt; nec quomodo in cordibus illorum homines habitent qui superna querunt, considerant. Et quoniam hec scrutari nolunt, ideo timorem meum abiicientes secundum uoluntates suas incedunt, unde et inde alieni sunt et fugitiui uocantur. Quapropter nec ego dico eos seculum dimisisse et ad me uenisse, sed in hoc rei sunt quod seruum timent, et Dominum contemnunt, quia terrenas causas sequuntur; et  me non uerentur, et ideo pauidi in minimo, et audaces in maximo dicuntur. Ergo et Balaam assimilantur, qui Isreliticum populum in tabernaculis suis pulchrum uidens, mansionem cum illis ficto animo se habere concupiuit, dicens: Moriatur anima mea morte iustorum, et fiant nouissima mea horum similia . Quid hoc? Cum homo aliquando in suspiriis anime ad hoc concutitur ut opera iustitie incipiat, tunc insurgente desiderio ea gemebunde exoptat, sic dicens in semetipso: Ego miser qui multis peccatis et obligationibus prepeditus sum, studiose desidero ut in abiectione carnalium concupiscentiarum anima mea omnem malitiam iniquitatis relinquat, et ut per contritionem illam qua iusti semetipsos despiciunt in habitaculo  bonorum operum maneant. Quomodo? Ut in rectis actibus inueniatur finis meus, illis hominibus qui iustitiam Dei operantur similis: ita ut terminus bonorum operum meorum initio iuste intentionis eorum adequatur. Sed homo qui intra semetipsum ista loquitur, si postea transacto tempore illorum suspiriorum cum tentationibus malignorum spirituum afflatur, et carnali concupiscentia deuictus ad iniquitatem reuertitur, facit ut ipse Balaam per nequitiam cupiditatis deceptus fecit. Quomodo? Quia ipse postea per illud schisma tactus per quod prius populo meo maledicere uolebat, ubi ei per angelum meum et per asinam ipsius restiti, ad hoc eum tamen in zelo meo perducens, quia benedictione  uerborum illorum que in os ipsius posui eidem populo meo benedicebat: post desiderium illud quo eidem populo Isreli in morte sua assimilari desiderauit, ad primum schisma reuersus est, et populum meum in pecunia mortis suo consilio per fornicationem dispersit, ut pollicitus est dicens: uerumtamen pergens ad populum meum dabo consilium quid populus tuus hic faciat extremo tempore. Quid hoc? uidelicet cum me retorsero ad iter desideriorum meorum que ad decorem carnis pertinent; tunc concupiscentias illas ingrediar quas prius cognoueram. Quomodo? Quia scio quid in carne mea cui honeste deseruio, ita ut et ego qui his causis que ipsi semper adsunt imbutus sum; tibi, o homo, qui etiam in eisdem delectabilibus rebus ardens, in  abscondito mentis mee stimulum concupiscentiis tuis ostendo; cum per suggestionem uoluptatis mee fumigantem ardorem tuum ita succendo, ut per agnitiones uenalium terrenarum rerum que in corde tuo florent, illud ardens desiderium quo prius ad opera illa que sancta dicuntur anhelasti exstinguas: hoc modo finem eis imponens, et eas opportuno tempore ita relinquens, quasi nunquam ea cognoueris. Unde, o homo, sicut iste Balaam post illud rectum desiderium quo prius sursum aspiciebat, ad fallaces concupiscentias se deorsum inclinabat; ita et ii faciunt qui me ficte querunt, quia cum uiderint illos qui seculum ueraciter abiecerunt simpliciter incedere, et in arcta ac beata conuersatione laudabiliter ac ueraciter perdurare; dicunt eos pulchros  et suaues esse, ac protinus repentino impetu uitam eorum aggrediuntur, secundum ipsos uiuere desiderantes. Sed postquam se illis ita coniunxerint quemadmodum et Balaam Isreliticum populum inspexit, tunc frequenter per diuersas nequitias quas prius in cordibus suis habebant cum in seculo essent, ad carnalia desideria reuocantur, quoniam et illis prius dominabantur. Quapropter cum sic impediuntur, ueneno et aduersitate sua contaminant electum gregem meum, multis tempestatibus eum quatientes, et consilio sue nequitie eum dispergentes. Nam cum ipsi a seculo deceptuose recederent, me in orationibus suis in adiutorium sibi non inuocabant, nec in probatione corporis sui si in hoc proposito perseuerare possent an non, me  querebant: unde et ego permitto eos considerare: quid uoluntas ipsorum cum in semetipsis confidunt eos possit adiuuare. O, ipsi insipientes et infructuosi existunt; quia sunt inutiles absque aratione legis Dei, et sine fructificatione uerbi ipsius; quia non exquisierunt quid facere deberent cum arctam uiam adirent, ut bona terra circumspicitur quem utilem fructum profert. Unde audiant; O homo, si hodie cum in carne tua fortiter in concupiscentiis ardeas, igneam fornacem existi, quis tibi tantum refrigerium dedit, quod tam magnum incendium posses euadere in uoluptate tua?

uere qui hec aggredi uoluerit, interioribus oculis suis incedere debet qualiter ea per me incipiat,  et qualiter ea meo adiutorio perficiat, ne si illa insipienter inceperit et male consummauerit, in ruinam uadat, sicut et ille antiquus hostis qui in semetipso confisus, in ira zeli mei deiectus est; sic et isti abiicientur, qui nec semetipsos considerantes, in precipitatione magne superbie passione Filii mei se induunt, sed eam postmodum in fastidio superflue reiiciunt. Quapropter qui eam super se posuerint, attendant quomodo eam diligant, secundum quod Ieremias propheta in Spiritu sancto hortatur dicens: O uos omnes qui transitis per uiam, attendite et uidete si est dolor sicut dolor meus, quoniam uindemiauit me ut locutus est Dominus, in die ire furoris sui . Quid hoc? O uos omnes qui uitia descritis, uidelicet in abiectione  secularium, et in imitatione spiritualium, transeuntes per uiam illam que uita et ueritas est que ego Filius Dei sum; attendite in inceptione bonorum operum ne doloris mei obliuiscamini, cum me in passione mea ceperitis imitari, et uidete in perfectione iustitie, ut dolor ille quem pro amore meo uobis imponitis: dolori meo similis sit. Quomodo? ut in eisdem miseriis quas propter me sustinetis usque ad bonum finem indeficienter perseueretis; sicut et ego perseueraui in dolore meo mori pro uobis, quoniam ego compressus et conculcatus in passione crucis sum; sicut uua in torculari exprimitur ut corpus meum manducetis, et sanguinem meum bibatis, ut in prescientia perspicacis oculi sui locutus est dominator celi et terre in iudicio  eum Adam uitam deseruit et mortem accepit; ubi tamen idem Pater meus celestis hoc preuidit, quod in fine temporum per me Filium suum ex uirgine incarnatum qui me in fortissimis uiribus iustitie diabolo opponebam, eumdem antiquum seductorem superaret et humanum genus in defensione superni auxilii liberaret. Ergo homo cuiuscunque sexus aut etatis sit, qui passionem meam induit, attendat ut eam fortiter retineat, ne si eam per errorem neglectus sui abiecerit, postea cum ipsam uoluerit retinere, eam inuenire non possit.

Unde et illi qui infantes suos mee passioni in humilitatis conuersatione subiicere uoluerint, hoc non in presumptione precipitationis impudenter faciant, sed sapienter in examinatione discretionis,  non cogentes illos absque consensu uoluntatis sue hoc adire, quod nec ipsi possunt perferre. Quomodo? Si infantem tuum mihi offers cum ei nondum inest scientia discernentis intellectus, sed cum in stultitia omnis sensus sui iacet, et tamen ita sine uoluntate ipsius eum offers, consensum eius in hoc non considerans, non recte fecisti ita offerens arietem. Quomodo? Si homo arietem ad altare meum offert; si eum cornibus suis fortiter funibus non alligauit, nonne aries aufugit? Sic etiam si pater aut mater puerum suum qui aries est, ad seruitutem meam offerunt, si in hoc uoluntatem illius que cornua eius sunt, nec diligenti custodia, nec supplicatione, nec deprecatione, nec exhortatione totius  diligentie que funes colligationis eius intelligantur, attendunt, quoniam his omnibus puer ad consensum bone uoluntatis prouocandus est; tunc si istis examinationibus non fuerit probatus, certe aut corpore aut mente aufugit, nisi Deus eum in mirabilibus suis custodiat. Si autem tu, o homo, in tam magna custodia corporalis districtionis puerum illum concludis quod se a pressura repugnantis uoluntatis sue absoluere non possit, tunc in omnibus fructibus tam corporis quam anime propter capturam illam que sine consensu eius ipsi iniuste illata est, aridus mihi apparet. Tunc et ego tibi, o homo, qui auctor huius ligature es, dico: uiridem agrum in potestate mea habui; nunquid, o homo, dedi tibi illum, ut eum germinare faceres  quemcunque fructum tu ipse uelles. Et si in illum semen seminas, an potes illum in fructum producere? Non. Nam tu nec rorem das, nec pluuiam producis, nec humiditatem in uiriditate tribuis, nec calorem in ardore solis educis; per que omnia competens fructus producendus est. Ita etiam in auditum hominis uerbum seminare potes; sed in cor illius quod ager meus est, nec rorem compunctionum, nec pluuiam lacrymarum, nec humorem deuotionum, nec calorem Spiritus sancti infundere uales, in quibus uniuersis fructus sanctitatis germinare debet. Et quomodo audebas delicatum et sanctificatum mihi in baptismo tam temere tangere; ut eum absque uoluntate sua in arctissimam captionem ligature ad ferendum iugum meum traderes.  Unde nec aridus, nec uiridis effectus est; quia nec seculo mortuus est, nec seculo uiuit. Et cur eum ita oppressisti, quod ad utrumque inutilis est? Nec miraculum meum ad confortandum eum ut in spirituali uita permaneat, ab hominibus exspectandum non est, quoniam nolo ut parentes eius in oblatione eius peccent, absque uoluntate illius eum mihi offerentes. Quod si aliquis siue pater siue mater puerum suum ad seruitium meum offerre uoluerit, antequam eum presentet, dicat: Promitto Deo quod puerum meum solerti custodia usque ad intelligibilem etatem eius custodiam supplicando, deprecando, exhortando eum ut in seruitio Dei deuote permaneat. Et si mihi consenserit, festinanter eum ad seruitutem Dei offero; uel si mihi assensum non  prebuerit, insons coram oculis maiestatis eius inueniar. Si autem parentes pueri eum his modis usque ad intelligibilem etatem eius prosecuti fuerint; si tunc puer se auertens illis consentire noluerit; tunc et ipsi, quia deuotionem suam in illo quantum ualebant ostenderunt, eum sine uoluntate illius non offerant, nec eum ad seruitutem illam peruenire cogant, quam nec ipsi ferre nec adimplere uolunt.

Qui autem deuoto animo se mihi libenter subiicere uoluerit, ad hoc strenue exhortandus est ut perueniat, nec per liuorem alicuius maleuole anime a bona intentione sua retrahendus. Nam si quis aliquem illorum qui me sequi desiderant a proposito suo retraxerit, sacrilegium facit, quoniam fedus  meum in mente illius dirupit, quapropter et in recto iudicio rationem inde redditurus est; si in hac nequitia inflexibilis perdurauerit, quia mihi seruire uolentem auertit: quod facere non debuit, ut scriptum est: Omne quod Domino consecratur, siue homo fuerit siue animal, siue ager, non ueniet, nec redimi poterit . Quid hoc? Cum quelibet anhelans anima, pleno officio scientie ita bonum sensum in homine tangit, ut ille aliquam rem perficiat; tunc rem illam uoluntas eius confirmat dicens: Hoc decet ad honorem Dei. Et ita cum bona deuotione et cum iusta reuerentia homo ille promittit Deo, illud ei offerens per osculum cordis, quod est per uoluntatem desideriorum suorum. Et tunc illud hoc modo in dotem sanctificationis Deo  oblatum est. Quomodo? Quia Deus in illo homine edificantem uoluntatem uidens, ita eum per annulum sanctificationis suscipit, ut uir sponsam suam per annulum desponsationis sibi in fedus colligationis ne ipsam amodo dimittat munire solet. Unde cum Deus uoluntatem illam uirilitate animi hominis susceperit, qui semetipsum ita constringit quod reliquit quod habet, et qui magis Deo diuidit quam sibi quod possidet, tunc colligatio huiusmodi consecrationis ita permanebit, nec deuotionem suam relinquet. Quare? Quia illam scientia hominis cognouit, quoniam bonus sensus eius illam intellexit, et quia illam uoluntas ipsius ad honorem Dei edificauit; et ideo siue homo fuerit qui semetipsum ita Deo obtulit, siue animal homini subiectum quod  eodem modo ad honorem Dei oblatum est, seu ager fructum proferens qui etiam ita Deo est consecratus, nec pro cariore pretio dari, nec sub uiliore recompensatione retineri debet, ne honor Dei quasi in contemptibilem estimationem deputetur. Sed sicut nullus contra uoluntatem suam a seculari uia ad spiritualem tramitem conuerti cogendus est; ita etiam qui cum deuotione uoluntatis sue seruitium meum aggressus est, et postea illud contemnens neglexerit, iusto iudicio ut illud recipiat reuocandus est. Quomodo? Si habet equos rectores et spirituales magistros zelum meum habentes, ii debent eum ad seruitutem meam reuocare, et hoc primum facient supplicatione, exhortatione, et blando sermone eum linientes, et deinde uerberibus et constrictione  frigoris et famis et aliis his similibus castigationibus eum corripientes, quatenus his miseriis admonitus, infernales penas ad mentem suam reuocet, et eas timens a se putredinem anime sue auferat, et ad semitam illam quam deseruerat ita reuocatus redeat, ut etiam de his Euangelio scriptum est: Exi in uias et sepes et compelle intrare, ut impleatur domus mea . Quid hoc? Tu qui spiritualis pastor et iustus rector et rectus magister es, exi de pristinis moribus tuis qui tibi de primo parente tuo adherent, et uade in uiam arctam et angustam, et in compositionem inflexorum preceptorum que iustissimi uiri in textura Spiritus sancti composuerunt; et acutissime in zelo meo  considera eos qui sub precepto et magistratione tua degentes aut susceperunt aut uouerunt sua uoluntate et non ex alterius hominis iniusta coactione sanctum propositum pacti mei obseruare, et cum postea illud contemnentes ad uetera uitia cupiunt redire: hos dulcibus et amaris correptionibus compelle ecclesiasticam disciplinam intrare, ut domus dotationis mee tam ex strenue correptis quam ex suauiter admonitis impleatur, quoniam alii ad uitam diuersis castigationibus et alii uariis blandis admonitionibus uocandi sunt. Quomodo? Ut diligens pastor perditam ouem suam sollicite requirit, ita et spirituales magistri subiectos suos per diuersa uitia errantes multa diligentia requirere debent, sua scilicet solertia cogentes eos, ut in domum iustitie  de qua exierunt uel exire uolebant reuertantur, ut Ecclesia in una parte ex amore correptis et in altera ex blande adhortatis ouibus impleatur, et ita ad superna pascua perducatur.

Qui autem tunc ita obturati sunt, quod nec propter corporalem castigationem que eis a prepositis magistris suis in zelo meo infertur, nec propter timorem meum quoniam ego sum Deus nolens iniquitatem, nec propter amorem effusi sanguinis Filii mei qui pro ipsis passus est se corrigere uolunt, sed fidelissimos amicos meos qui uias meas uelociter currunt polluere sua putredine laborant; tunc ab amicis meis ne gregem meum contaminent ut lupi expellendi sunt, quemadmodum Paulus amicus meus hortatur dicens: Auferte malum ex uobis . Quid hoc? uos qui in culmine regiminis estis, et qui in humilitate subiectionis manetis, expellite malum illud a uobis quod timorem meum contemnens mihi Creatori celi et terre contradicit, illud tam forti examinatione a uobis expellentes, ut in conscientia uestra radicem non figat, nec in consortio uestro pedem suum ponat, ne dulcia pigmenta bonorum operum in uobis uilescant. Sed qui ex his in penitentia reuerti uoluerit, et me Creatorem suum pro corde quesierit; etiamsi in extremitate cursus sui uenerit ego tamen suscipiam eum quia cuncta iuste iudico.

Qui autem thesaurum cordis sui subtrahendo abscondit, dicens: Nisi sentiam me moriturum, a secularibus causis me non conuertam et ita conuersionem  suam usque ad expirationem anime sue differt, et cum iam amplius spirare non ualet, diutius presentem uitam se posse habere desperans seculo renuntiare tentat: hic animam suam decipit, quoniam conuersio eius deceptibilis est, hoc ludificando fecit, ut ludificatio etiam accipitur. Ille uero qui iam morti proximus, toto corde propter peccata sua et propter amorem meum seculo renuntiauerit, scilicet quandiu uiuat mihi ardenter seruire desiderans; uere deuotionem eius cum omnibus choris angelorum suscipio, et ei gloriam uite tribuo. Nam quamuis homo in multo crimine occupatus sit, cum tangit peccata sua ita quod amare delicta sua deflet, et hoc simplici oculo facit quia  me ad iracundiam prouocauit, ego eum a morte ad salutationem erigo, nec ei supernam hereditatem denego, secundum quod psalmista Dauid in Spiritu meo testatur, dicens: In quacunque die inuocauero te, ecce cognoui quoniam Deus meus es . Quid hoc? In quacunque luce uite mee ulla claritas superne illustrationis in mente mea qui in tenebris iaceo, per diuinam gratiam se ostenderit, ita quod in amaritudine penitentie peccatorum meorum et in uulneribus grauati cordis mei inuocauero te qui omnibus te puro corde inuocantibus remedium tue pietatis concedis; tunc in eadem uisitatione cognoui, quia tu qui hec misericorditer operaris Deus meus es? Quid est hoc? Cum per gratiam tuam me ad hoc perduxeris, quod te Deum  meum in operibus iustitie cognouero, ita quod in operibus iniquitatis meipsum damno et reprimo: tunc suscipis me simpliciter te querentem, et lacrymose post te clamantem atque in uiriditate anime mee te cognoscentem, quia tu es ille qui hec facere potes; tunc enim corpus meum in uera penitentia contero, et illud quasi pro nichil habeo. Et cum tali modo penitentiam suam homo fecerit, remedium peccatorum suorum inueniet. Quomodo? Quia me Deum suum cognouit. Quomodo? Quoniam peccata sua deseruit, et ideo per oculum penitentie uidebit quod illa uana fuerunt que prius ardenter in mala concupiscentia perpetrauit

Quapropter nemo negligat remedium penitentie querere, quia si illam sanus in corpore neglexerit,  studeat tamen ut eam uel in extremo tempore suo inueniat, et ad saluationem eum suscipiam quoniam quamuis sordes magne sint in peccatis, tamen propter Filium meum in pura penitentia abluuntur, preter hunc qui blasphemiam contra Spiritum sanctum impenitens dixerit, et qui se ipsum in mortem corporis sui obduratus precipitauerit, quia hec duo uelut unum sunt. Istos in gloria superne uite nescio, ut in Euangelio scriptum est: Omne peccatum et blasphemia remittetur hominibus, spiritus autem blasphemie non remittetur. . Quid hoc? Omne peccatum quod in superfluitate carnis, aut cum libidine, aut cum amaritudine, aut aliis his similibus uitiis peractum fuerit, seu blasphemia que est in cultu idolorum  ubi uerus Deus ignoratur et falsum figmentum adoratur, aut inuocatio demoniorum ubi uerus Deus scitur, et tamen in peruersitate hominum diabolus inuocatur: hec omnia in pura penitentia remittentur hominibus, cum per compunctionem lacrymarum ex intimo corde uerum Deum omnibus se inuocantibus misericordiam suam misericorditer prestantem fideliter quesierint. Quoniam, quamuis huiusmodi homines grauiter in peccatis errando delinquant, tamen si Deum imperio et potestate in celis regnantem omnino non abiiciunt, manum auxilii eius querentes inuenient. Sed si in infidelitate sua perseuerauerint, ita quod ab hac peruersitate nunquam resipiscant, sed fixo corde et anima consentiente  Deum omnino abnegent, sic intra semetipsos dicentes: Quid est hoc quod dicitur Deus? Nam Dei non est misericordia aut ueritas, ut uelit aut possit me adiuuare: et ita impenitentes diffidant a peccatis suis se posse mundari, aut ullo modo saluari: hi Deum blasphemant, et ob hoc propter nequitiam obdurationis sue si ita perseuerauerint, remissionem blasphemie non percipient, quia intellectum cordis sui ita suffocant, quod sursum suspirare non ualent, quoniam illum per cuius misericordiam saluari debent, quasi nichilum habent, ut etiam Dauid testatur, dicens: Dixit insipiens in corde suo: Non est Deus . Quid est hoc? Per stultam locutionem qui sapientia et intellectu uacuus erat, Deum in corde suo abnegauit,  etiam ad cognoscendum eum insipiens fuit. Quomodo? Quia uerum Deum nec scire nec intelligere uoluit, cum in obdurato sensu dicebat: Quid est Deus? Deus non est. Et quid uel ego sum? Nescio quid sum. Qui hec dicit insipiens est, quoniam ueram sapientiam qua Deus cognoscitur non habet. Sed quisquis Deum in potestate sua regnantem non ficte cognouit, hic sapiens est, quamuis peccator sit. Unde quisquis hoc fixum in corde suo habet, de Dei misericordia desperat, dicens: Deus nichil est, hunc nescio, iam me nesciuit, et hunc nego, quoniam me negauit. Et ideo ille ad uitam non resurget, nec ullum gaudium habere potest, quia omnes creature eum destituunt, quoniam Creatorem earum pro nichilo habuit. Sed et ille qui  de peccatis suis desperat, ita quia pre magnitudine ponderis eorum se posse saluari non credit, infidelis est, et ideo ad uitam non perueniet, quia illi qui uitam omnibus dat contradicit. Quod si quis ex his omnibus penitentia ductus, me ueraciter quesierit, me inueniet, quoniam neminem abiicio qui puro corde recurrit ad me.

Si autem nigerrime tempestates huius blasphemie et desperationis super quempiam hominem ceciderint, et ipse nec in corde suo nec in uoluntate sua, nec in sapore peruersi gustus eis consenserit, sed in hoc certamine ualde cruciatur, tunc si in eodem agone fortiter repugnans perseuerauerit, citius ei subuenio. Et propter has grauedines non dubitet, quia contra maximas procellas eum  fortissimum pugnatorem dico, et eum uelocius iuuabo atque eum in amicum habebo, quoniam propter amorem meum tantas aduersitates patienter sustinens nobiliter superauit. Sed et sicut ille qui me uerum Deum nullo modo, ulla fide aut spe in corde suo uult scire, ad uitam non resurgit, ut dictum est, ita nec ille qui se ipsum in mortem corporis sui precipitauerit, quia separationem illam quam hominibus constitui non exspectat; sed se ipsum sine ulla spe misericordie discindit. Unde et in perditionem cadit, quoniam hoc occidit cum quo penitere debuit. Nam qui illud ab homine separat quod in homine posui, magno reatui se subdit, quemadmodum in Euangelio Filius meus ostendit,  dicens: Audistis quia dictum est antiquis: Non occides? Qui autem occiderit reus erit iudicio. . Quid est hoc? uos qui pedem uestrum super fundamentum petre ponere uultis, notate quoniam per sonum illum qui de radice rationalitatis exit percepistis, quia in uerbis Scripture que sensum illum habet quem digitus Dei dedit demonstratum  est iis qui uos in antiquitate precesserunt, ne diuiderent in homine quod diuina dispositione in illo coniunctum est. Quid hoc? Quia qui Ade lignum scientie boni et mali interdixit, dicens: In quocumque die comederis ex eo, morte morieris . Hic etiam per Moysen generi eius locutus est: Non occides, nec dissipabis quod ad imaginem Dei factum est. Sed sicut Adam preceptum transgressus uita salutis semetipsum et genus suum priuauit, ita etiam homo qui facturam Dei in homine destruit, fideles generationes salutarium operum ab anima et a corpore suo abscindit. Ex hoc etiam reum iudicialis sententie se faciens, in exsilium miserie uadit. Quapropter ille qui tam crudelem separationem in homine  fecerit, in multas calamitates se mittit, uidelicet hoc separans quod meum est, quia corpus et animam simul in homine coniunxi. Et quis est ille qui hec audeat separare? Et cum ille in multa grauedine peccati sit qui alium occidit, quid tunc iste erit qui seipsum in mortem tradit? et hoc in puluerem mittit cum quo debuit crimina sua diluere. Nam qui se ipsum occiderit perditum angelum imitatur, qui primus iniquitatem inueniens se ipsum in perditionem tradidit et se ipsum in morte occidit. Quomodo? Quoniam Deo inuidit; qui nec ortum habuit, nec finem accipiet, et qui omnia regit que in celo et in terra sunt. Et sicut superbus ille diabolus noluit aspicere in me cum se ipsum in perditionem deiecit, sic nec is homo me scire  dignatur qui se ipsum uiolenter discindit; unde et in mortem cadit, sicut et ille cum semetipsum in perditionem precipitauit. Nam antequam corrueret, iniquitatem suam super pennas uentorum eleuare uoluit, et quasi uolatile quod in ere uolat, sic in celestibus uolare tentauit. Unde et in hac presumptione, semetipsum a beatitudine in infelicitatem deiecit. Sed ego de terra formaui hominem, ut ab inferioribus ad superiora conscenderet, et ut incipiendo et perficiendo bona opera, sursum preclaras uirtutes ad ardua edificaret. Quapropter et homo qui et corpus et animam habet, cum bona operari potest, et cum penitere ualet, semetipsum non occidat, ne postea locum illum recipiat, ubi  nec opus nec penitentiam habere potest, sicut et diabolus qui dum semetipsum occideret, in tartara deiectus est. Sed qui uigilantibus oculis uidet et attentis auribus audit, hic mysticis uerbis meis osculum amplexionis prebeat que de me uiuente emanant.




uISIO SEXTA.


SUMMARIUM.---De uenerabili sacramento corporis Christi. Quod Ecclesia Christo in passione sua iuncta et sanguine eius decorata est, et saluatio animarum exorta est. Quod Deus Pater in humilitate Filii sui serpentem antiquum uicit, non in potestate uerba Psalmiste. Quod Ecclesia crescens, dotem suam deuote Deo coram angelis offert: et profunditas sacramentorum Spiritu sancto inspirante manifestata est, et similitudo auri. Quod sacerdote ad altare ad immolandum accedente, magna claritas cum mysterio  supernorum spirituum effulget. Quod in sacramento altaris, Deus Pater, passionis Filii sui in salutem populi recordatur. Quare in sacramento altaris, panis, uinum et aqua offerantur. uerba Iel de eodem. Quod sacerdotem in sacramento presens auxilium Dei non deserit, serenitate manente donec mysteria compleantur. Cum sacerdos Sanctus, sanctus, sanctus decantat, et mysteria sacramentorum inchoat: incomprehensibilis serenitas eadem sacramenta irradiat. Quod diuina claritas oblationem altaris sursum inuisibiliter quasi in puncto trahit, et remittit ueram carnem et uerum sanguinem effectam. Comparatio de unguento et sapphyro ad eamdem rem. Quare homo hoc spirituale donum uisibiliter sumere non possit. Quod sacerdote fideliter in Deum credente et humili deuotione offerente, oblatio caro et sanguis efficitur. Similitudo de pullo et uolatili. Quod uera manifestatione mysteria natiuitatis, passionis et sepulture, resurrectionis et ascensionis Christi, in sacramento altaris, ut in speculo apparent. Quod diu fidelis homo dicere debet: »Dimitte nobis debita nostra, sicut et nos dimittimus debitoribus nostris;« tandiu passio Christi in misericordia Dei Patris apparebit. Quod oblatio nunquam cruda caro apparet nisi in magna necessitate electis demonstretur. Dum canticum innocentis Agni canitur, fideles homines communicant ut a preuaricatione mundati eterne hereditati restituantur. uerba Salomonis in Canticis canticorum. Qualiter accipienda sint uerba Domini dicta discipulis in cena sua de eodem mysterio. uerba Dauid ad eamdem rem. Quod sacramentum illud omnes sordes emundans, usque ad nouissimum hominem colendum est. Item uerba Dauid de eodem. Quare in sacramento altaris panis offeratur. uerba Moysi ad eamdem rem. Quare uinum in sacrificio altaris offeratur. uerba de Canticis ad idem. Quare in sacramento altaris aqua uino interesse debet. uerba Sapientie. Item de libro Sapientie. Quod Adam ante peccatum mundum sanguinem habuit, post preuaricationem sparsit eum in fetorem immunditie. Quod corpus et sanguinem Christi accipientes, multa dulcedine uiuificantur. uerba Salomonis de eadem re. Quod ad inuocationem sacerdotis in altari, sacramentum corporis et sanguinis Christi perficitur. Quod Deus in omni creatura potestatem et fortitudinem uoluntatis sue secundum quod sibi placet, exercet. Quod a prima hora diei usque ad nonam officium misse pro necessitate temporis exerceri potest. Quod omnes ieiuni communicare debent exceptis iis qui in oppressione mortis positi sunt. Quod diabolus sine suggestione alterius cecidit, homo autem quia fragilis suadente diabolo cecidit, a Deo subleuatus est. Quod in perceptione corporis et sanguinis Domini, non quantitas sed sanctitas consideranda est. Comparatio de manna ad eamdem rem. Quod non est dubitandum quin uerum corpus et uerus sanguis Christi sit in altari. Quod in sacramento altaris tria offerenda sunt in nomine Trinitatis: panis, uinum et aqua. Quod sacerdos qui per negligentiam aut per obliuionem hec tria in sacramento altaris neglexerit, grauiter puniendus uenit. Qualiter corpus et sanguis Christi populo distribuatur. Quod sacerdos his indumentis et his uerbis in sacramento altaris utatur secundum quod antiqui Patres instituerunt. uerba Domini ad negligentem sacerdotem. Quod sacerdos quia has epulas in altari offert, ab altari ieiunus his epulis non recedat. Quod sacerdos in sacramento altaris multis et magnis sermonibus non utatur secundum ordinationem priorum magistrorum. De quinque modis communicantium. De iis qui in corpore lucidi et in anima ignei sunt. De iis qui in corpore pallidi et in anima tenebrosi uidentur. De iis qui in corpore hirsuti et in anima multa immunditia sordent. De iis qui in corpore acutissimis spinis circumdantur et in anima leprosi apparent. De iis qui in corpore sanguinei et in anima uelut putridum cadauer fetidi uidentur. De iis qui ad hoc sacramentum deuota mente et pura fide, et de iis qui contrario corde et uacillante animo accedunt. uerba Apostoli. Quod sacramentum altaris magna diligentia et sollicitudine a sacerdote et a populo tractandum et custodiendum est. Quod mystica secreta corporis et sanguinis Domini scrutanda non sunt. Quod ministri Ecclesie qui non per ostium sed per deuia intrant; quia amari et illusores et impoliti lapides sunt, diabolum et Baal imitantur, et Christum uulnerare contendunt quasi crucifixores. Quod idem ministri Ecclesie omni diligentia exemplo apostolorum debent castitatem seruare et ab omni immunditia se abstinere. uerba Moysi ad eamdem rem. Quod sacerdos duas copulas non debet habere. Quomodo diabolus sit sacerdos sacerdotum. uerba legis de eodem. uerba Euangelii ad idem. uerba Apostoli ad eamdem rem. Item Paulus de eodem. De tribus generibus eunuchorum. Qui se non ualet continere, nec sacerdos nec alius minister sacerdotalis ulla occasione fiat. Qua causa ante coniugatis, sed postea ab inuicem separatis concessum est in primitiua Ecclesia ad sacerdotium accedere, et quare modo non concedatur. Similitudo regis de eadem re. Quod immaturi et non consecrati, Ecclesiam non suscipiant: et unus plures appetere non presumat. Quod de omni populo Christiani nominis, sacerdotes boni ingenii, et uirilis animi integritatem membrorum habentes eligendi sunt. Quod femine ad altaris officium accedere non debent. Quod uir femineo uestitu nullo modo induatur nec femina uirili, nisi aliqua magna necessitate coacti. Quod fornicatores mulierum, et in contrarietate fornicationis, aut in aliis aut in seipsis tam mulieres quam uiri se contaminantes, et pecorum fornicatores, districte iudicat Deus. De pollutione que dormientibus occurrit. uerba Moysi de eodem. Qui fortiter in libidine ardet, ardori suo nullum incendium subministret. Diuersis uitiis grauatus, ad misericordiam Dei in confessione fugiat. Quod remedium purgationis et in antiquis Patribus diu prefiguratum est. Qui peccata sua confiteri recusat, seipsum decipit. Quod in hora mortis si sacerdos non adest, alii homini homo confiteatur; si nullum hominem habere potest, soli Deo confiteatur in presentia elementorum. Quod nemo propter pondus peccatorum suorum desperet. Euangelium de eodem. Quod peccata et per eleemosynam et per corporalem satisfactionem deleri debent. De libro Sapientie. Quod elementa lacus uoluptatum hominum sunt. Qui eleemosynam dant et qui eam suscipiunt hoc in uanum non faciant. Quod pauperes et diuites et honorem potestatis appeten es, unusquisque secundum intentionem suam remuneratur. Sacerdotes exorando et cercendo moneant populum de confessione. Quod sacerdotes auctoritate magisterii, populo non ostendentes, non sacerdotes sed lupi uocantur. Quod elementa coram Deo ululant super iniquitatem sacerdotum, et celi iniquitatem eorum suscipiunt. Quod sacerdotes habent potestatem ligandi et soluendi. uerba Euangelii de eodem. Quod nullus absque rationabili culpa ligandus est. Quod si aliquis constrictus fuerit, propter honorem Dei solutionem querere debet. Quod rebelles ad Christum reuerti nolentes, et obdurati nullam misericordiam querentes, antiquum serpentem imitantur. uerba diaboli. Quod homines de tenebrositate infidelitatis per incarnationem Filii Dei reducti sunt.

 Et post hec uidi cum Filius Dei in cruce pependit, quod predicta muliebris imago ueluti lucidus splendor ex antiquo consilio propere progrediens  per diuinam potentiam ad ipsum adducta est, et sanguine qui de latere eius fluxit se sursum eleuante perfusa; ipsi per uoluntatem superni Patris  felici desponsatione associata est, atque carne et sanguine eius nobiliter dotata. Et audiui uocem de celo illi dicentem: Hec, fili, sit tibi sponsa in restaurationem populi mei; cui ipsa mater sit, animas per saluationem spiritus et aque regenerans. Et cum eadem imago iam hoc modo in uiribus suis proficeret, uidi quasi quoddam altare ad quod ipsa frequenter accedens dotem suam deuote reuisebat, eam superno Patri et angelis eius humiliter ostendens. Unde etiam cum sacerdos sacris uestibus indutus ad celebranda diuina sacramenta ad altare illud accederet, uidi quod subito magna serenitas lucis cum obsequio angelorum de celo ueniens, totum altare illud circumfulsit, et ibi tandiu permansit, quousque completo sacramento sacerdos ab  altari secederet. Sed et ibi euangelio pacis recitato, et oblatione que consecranda erat altari superposita cum sacerdos laudem omnipotentis Dei que est: Sanctus, sanctus, sanctus, Dominus Deus Sabaoth, decantaret, et sic mysteria ineffabilium sacramentorum inchoaret, repente ignea coruscatio inestimabilis claritatis, aperto celo, super eamdem oblationem descendit, et eam totam sua claritate ita perfudit, ut solaris lux rem illam illustrat quam radiis suis transfigit. Et dum eam hoc modo irradiaret, sursum illam ad secreta celi inuisibiliter sustulit, et iterum eam deorsum super ipsum altare remisit, uelut cum homo anhelitum suum introrsum trahit, et iterum eum extrorsum emittit,  ita ueram carnem et uerum sanguinem effectam quamuis in conspectu hominum, uelut panis et uelut uinum apparerent. Cumque hec aspicerem, statim etiam signa natiuitatis, passionis et sepulture, necnon resurrectionis et ascensionis Saluatoris nostri Unigeniti Dei uelut in speculo apparuerunt, quomodo etiam cum Filius Dei in seculo esset in ipso patrata sunt. Sed dum sacerdos canticum innocentis Agni quod est Agnus Dei qui tollis peccata mundi decantaret, et ad percipiendum sanctam communionem se exhiberet, predicta ignea coruscatio ad celestia se recepit, et ita clauso celo audiui uocem ex eo dicentem: Manducate et bibite corpus et sanguinem Filii mei ad abolendam preuaricationem Eue, ut in rectam hereditatem restauremini.  Et dum etiam ceteri hominum ad percipiendum ipsum sacramentum ad sacerdotem accederent, quinque modos in eis considerabam. Nam alii in corpore lucidi et in anima ignei erant; alii autem in corpore pallidi et in anima tenebrosi uidebantur. Quidam uero in corpore hirsuti et in anima multa immunditia humane pollutionis perfusi sordebant. Quidam autem in corpore acutissimis spinis septi erant et in anima leprosi apparebant. Alii uero in corpore sanguinei, et in anima uelut putridum cadauer fetidi uidebantur. Sed ex his omnibus dum quidam eadem sacramenta perciperent, alii uelut igneo splendore perfundebantur, alii uero uelut obscura nube obtenebrabantur. Post completionem autem sacramentorum,  dum sacerdos ab altari recederet, predicta serenitas que de celo ueniens totum illud altare, , circumfulserat, sursum ad superna secreta subtracta est. Et iterum audiui uocem de supernis celorum dicentem mihi: Christo Iesu uero Filio Dei in ligno passionis sue pendente; Ecclesia in secreto supernorum mysteriorum ipsi associata, purpureo sanguine eius dotata est. Sicut et ipsa demonstrat; cum frequenter ad altare accedens dotem suam reposcit, et quanta deuotione filii eius ad diuina mysteria accedentes ea percipiant, attentissime considerat. Quapropter uides cum idem Filius Dei in cruce pependit, quod predicta muliebris imago uelut lucidus splendor ex antiquo consilio propere progrediens per diuinam potentiam ad  ipsum adducta est; quia eodem innocente Agno in aram crucis pro salute hominum eleuato, Ecclesia in puritate candoris fidei et ceterarum uirtutum ex diuino secreto repente per profundissimum mysterium apparens in celo, per summam maiestatem eidem Unigenito Dei adiuncta est. Quid est hoc? Quia cum de uulnerato latere Filii mei cruor exiuit, mox saluatio animarum exorta est. Quoniam gloria illa de qua diabolus cum sequacibus suis expulsus est, homini data est, cum Unigenitus meus mortem in cruce temporaliter subiens, inferno spoliato fideles animas ad celestia duxit, ita etiam quod in discipulis suis et in iis qui eos sincere subsecuti sunt, fides iam augmentari et corroborari cepit; ut heredes celestis regni fierent. Unde sanguine qui de latere  eius fluxit se sursum eleuante illa imago perfusa, ipsi per uoluntatem superni Patris felici desponsatione associata est; quoniam fortitudine passionis Flii Dei ardenter inundante et ad altitudinem celestium mysteriorum se mirabiliter tollente, quemadmodum odor bonorum aromatum in sublime diffundit, ex ea in candidis heredibus eterni regni Ecclesia roborata eidem Unigenito Dei per ordinationem superni Patris fideliter coniuncta est. Quomodo? Ut sponsa sponso suo in subiectionis et obedientie obsequio subiecta fertilitatis donum cum federis amore ab eo in procreatione filiorum accipiens, ut eos ad hereditatem suam adducat; ita etiam Ecclesia Filia Dei in humilitatis et caritatis officio coniuncta, regenerationem spiritus et  aque cum saluatione animarum ab eo ad restaurationem uite suscipiens eas ad superna transmittit. Unde etiam carne et sanguine eius nobiliter dotata est; quia ipse Unigenitus Dei corpus et sanguinem suum in precellentissima gloria fidelibus suis qui et Ecclesia et filii Ecclesie sunt, ita contulit, ut uitam in superna ciuitate per ipsum possideant. Quomodo?

Quia ipse carnem et sanguinem suum in sanctificationem credentium dedit, ut etiam celestis Pater ipsum pro redemptione populorum ad passionem tradidit, ita serpentem antiquum in humilitate et iustitia per eum deuincens, nec illum potestate et fortitudine sua superare uolens, quoniam Deus iustus nolens iniquitatem, quemadmodum  psalmista loquitur, dicens: Beatus uir qui non abiit in consilio impiorum, et in uia peccatorum non stetit, et in cathedra pestilentie non sedit . Quid hoc? Quoniam Deus est auctor omnium beatitudinum et felicitatum creaturarum suarum; in ipsis creaturis suis multa et diuersa signa ostendens. Sicut etiam incarnatio filii eius suauissimum gustum in multa dulcedine stillabat, cum celestes uirtutes, plurimas edificationes in ipso edificarent, per quas homo ad supernum regnum rediret, quod nulla umbra mortis obscuratum est. Et ita etiam ipso superno Patre ualidissime uires omnium uirtutum esse manifestate sunt. Quoniam per Unigenitum suum mortem uiriliter occidit, et infernum fregit; atque in nouissimo die orbem terrarum in  aliam et meliorem nouitatem conuertit. Unde etiam per diffusionem cordis sui non abiit in uacillantia itinera malignorum spirituum, qui ueritatem reliquerunt et mendacium arripucrunt. Quomodo? Quia ueritatem per mendacium diuidere uoluerunt. Quomodo? Antiquum dierum qui ante tempus dierum et horarum erat, opprimere uolebant; et antiquum serpentem qui ante tempus temporum non fuit illi consortem facere inhiabant. Sed hoc esse non potuit nec debuit, quoniam unus Deus est. Quapropter et diabolus mendax est. Nam a Deo recessit uitam deserens et mortem inueniens. Et ita etiam Deus in uia illa qua peccatores gressum figunt non stetit, quia uiam Ade abiiciens peccatum illius  non amauit; sed illum a diabolo seductum de paradiso proiecit. Nec etiam in potestate illius iniquitatis regnauit, quemadmodum omne genus humanum in mortem implicatur in umbra mortis sedens, cum genus humanum ueritatem superbe deserit. Quid hoc? Nam Deus nec diabolice presumptioni nec humane negligentie ita potestate sua restitit, ut eas per fortitudinem suam deiiceret. Quomodo? uelut si duo pugnatores essent et alter alterum fortioribus uiribus precelleret; certe fortior ille maiores pugnas in sua possibilitate illi infirmiori demonstraret, ut confusum illum sibi subiiceret, nec in aliquo illi cedere uellet. Sed ita Deus non fecit, quia operi iniquitatis per summam bonitatem  restitit, uidelicet Filium suum mittens in mundum; qui in corpore suo cum maxima humilitate perditam ouem suam ad celos reduxit. Quomodo? Quoniam sanguis qui de corpore eius exiuit, mox ut apertis uulneribus emanauit in celestibus secretis apparens: ut saluatio animarum emitteretur petiuit. Quomodo? Quia omnis creatura in Filio Dei ostendit; quod per passionem et mortem eius perditio hominis ad uitam restaurata est. Quomodo: Quoniam Unigenitus Dei uita existens, semetipsum pro redemptione humani generis ad passionem in ara crucis obtulit. Ubi etiam ut ueraci auditione uocem de supernis secretis resonantem percepisti, sponsam sibi Ecclesiam ut ad restitutionem salutis credentium populorum mater existeret elegit. uidelicet  ut sine macula spirituali regeneratione ad celestia eos transmitteret.

Sed prefata imagine iam hoc modo in uiribus suis proficiente uides quasi quoddam altare ad quod ipsa frequenter accedit et ibi dotem suam deuote reuisens eam superno Patri et angelis eius humiliter ostendit; quia Ecclesia, ut dictum est, in beatis et fortissimis uirtutibus augmentum capiente mox uelut tibi manifesta demonstratione ostenditur. Spiritu sancto inspirante sanctificatio mysticorum altarium in profunditate fidelium suspiriorum exorta est. Ubi eadem Ecclesia continua intentione uestigia exemplorum suorum ponens dotem suam, uidelicet corpus et sanguinem Filii Dei profundissima deuotione considerando: Creatori omnium in  conspectu uiuentium et ardentium luminum scilicet supernorum ciuium in subiectione humillime obedientie offert. Quid hoc? Quoniam ut caro Unigeniti mei in incontaminato utero Marie uirginis orta est, et postea pro salute hominum tradita: ita etiam et nunc caro eius frequenter in incorrupta integritate Ecclesie augmentata ad sanctificationem fidelium datur. Quia, sicut faber aurum suum per ignem modo liquefaciens unit, et modo unitum diuidit, ita etiam et ego Pater carnem, et sanguinem Filii mei, per sanctificationem Spiritus sancti, in oblatione nunc glorifico, et nunc glorificatum fidelibus hominibus ad salutem ipsorum distribuo.

Unde etiam cum sacerdos sacris uestibus indutus ad celebranda diuina sacramenta ad altare accedit,  uides quod subito magna serenitas lucis cum obsequio angelorum de celo ueniens, totum altare illud circumfulget; quoniam procuratore animarum sacrata cinctione circumamicto, et ad immolationem innocentis Agni uiuificam mensam adeunte, repente magna claritas superne hereditatis densitatem tenebrarum pellentis, cum immissione supernorum spirituum de secreto celorum effulgens ubique illam compositionem sanctificationis irradiat. Quia ibi refectio animarum ad salutem credentium exercetur. Quomodo? Quia cum Ecclesia per uocem sacerdotis reposcit dotem suam que corpus et effusio sanguinis Filii mei est, ut ipsa in saluatione animarum beato partui apta sit, quia  etiam in effusione huius pretiosi sanguinis in magna multitudine populorum augmentum accepit; tunc ego qui indeficiens lumen sum, locum sanctificationis illius ad honorem corporis et sanguinis eiusdem Unigeniti mei, in sanctitate mea irradio. Nam cum sacerdos super sanctificationem altaris me inuocare ceperit ut inspiciam quod Filius meus panem et uinum in cena mortis sue mihi obtulit cum de mundo transiturus esset, tunc uideo quod ipse Filius meus in hora passionis sue hoc mihi ostendit, cum in ligno crucis moriturus esset, illud designans ut eamdem passionem suam in conspectu meo semper haberem, nec illam ab acutissima uisione mea delerem quoties felix oblatio sacrosancti sacrificii per sacerdotale officium mihi  offerretur. Quoniam et ipse in effusione sanguinis sui panem et calicem mihi obtulit, mortem deiiciens et hominem erigens.

Sed et quia dignitas ingredientis et egredientis clausuram uirginalis pudicitie, non fuit humane nature, sed diuine potentie: ideo et hoc esse potest, quod caro ipsius Unigeniti mei de pane frumenti, et sanguis eius de uino uue cum aqua in sanctificatione iteretur, quemadmodum per fidelem seruum meum Ielem prophetam ostendi, dicens: Et implebuntur aree frumento et redundabunt torcularia uino et oleo. Et reddam uobis annos, quos comedit locusta et brucus, et rubigo et eruca. Fortitudo mea magna quam misi in uos. Et comedetis uescentes et saturabimini: et laudabitis nomen Dei  uestri qui fecit uobiscum mirabilia, et non confundetur populus meus in sempiternum . Quid est hoc? Per mirabilem dispositionem Dei implebuntur omni bono aree fidei credentis Ecclesie. Quoniam fructum frumenti trado in carnem Filii mei, ita quod etiam in uera saluatione qua fideles mei ad patriam reuocabuntur: abundabunt contritiones ille in quibus ipsi concupiscentias carnis sue propter nomen meum conterunt. Ubi et eis liquorem uue duco in sanguinem eiusdem Unigeniti mei; dans eis etiam oleum misericordie. Quomodo? Quoniam per alium modum scilicet in salute uestra restituam uobis circuitus uanitatum illarum; quos per infidelitatem ignorantie comedit locusta  obliuionis, uidelicet ubi primum in filiis Ade nequitie exorte sunt. Ita quod ipsi fructuositatem iustitie mee hoc modo in obliuione habebant; ut homo escam necessitatis sue obliuiscitur postquam in stomachum suum illam transfuderit, in impietate sua ita iustitiam meam discerpentes, ut et locusta fructus corrodit. Quomodo? Quia ubi locusta negligentie per desidiam mentis utilitatem bonorum fructuum aufert, ibi et brucus feditatis in fece immunditie se inuoluit. Quoniam huiusmodi homines se inuoluentes in sorde infidelitatis idolorum, et aliorum similium schismatum, et in diabolicis sciscitationibus atque in magicis artibus, et inspectione creaturarum Creatoris, in fortuitis casibus humanarum rerum atque in uilissima feditate  homicidiorum et fornicationum; ita se in his pascunt, quemadmodum brucus luto nutritur. Quomodo? Quoniam ubi brucus turpitudinis fetorem sordium diligit, ibi etiam rubigo amaritudinis metalla fidelis splendoris consumit, quia illi homines iustitie Dei contrarii existentes ita eam offuscare laborant, ut et rubigo decorem metallorum auferre solet. Quomodo? Quia ubi rubigo mordacitatis fulgorem bonorum actuum inficit, ibi etiam eruca nociue actionis uirentes herbas multe utilitatis deprauat. Quoniam tales homines clarissimas uirtutes, ueluti est simplicitas, castitas ac fortis constantia, quas Spiritus sanctus in omni uiriditate beatitudinis irradiat; per malitiam nequitie sue de se abiicientes, ita illas delere conantur,  quemadmodum et eruca utilitatem herbarum imminuit. Et in his omnibus declaratur maxima fortitudo mea que magnitudine uirtutis sue diabolicas aduersitates superauit, cum eam ad salutem uestram misi in uos. Quomodo? Ego Pater misi Filium meum in mundum de uirgine corporaliter natum, ut per eum de perditione mortis uos redimerem. Ita ut ego in uobis, et uos in me habitaretis, cum etiam Filius meus ad passionem uadens carnem suam uobis ad manducandum et sanguinem suum uobis ad bibendum tradidit. Unde sacramentum hoc ad salutem uestram deuote comedetis, per illud uos feliciter pascentes: ac propterea per oleum misericordie mee de fame perditionis anime saturabimini. Quoniam etiam Filius  meus medicinam uulnerum uestrorum in penitentia attulit, et quia etiam sponsa Filii mei omni iustitia et ueritate exornata est: idcirco nomen meum  fideliter laudabitis. Et ideo per confusionem mortis non confundetur populus meus in futura eternitate, quem tam mirabiliter de faucibus inferorum uolui educere. Et uides quod predicta serenitas in altari tandiu permanet quousque completo sacramento sacerdos ab altari secedat; quia illa serenitas scilicet eterne uisionis in mirabilibus illis tam diu clarissime ostenditur usque dum, peractis eiusdem sacrosancti officii mysteriis ille qui dispensator  illorum sacramentorum est, a sanctificatione illa se recipiens secreta mysteria compleat. Quid hoc? Quoniam dignum est ut diuina maiestas uirtutem suam in eisdem felicissimis sacramentis plenissime manifestet, et qui etiam dum homo manet in iis que ad Deum pertinent, auxilium Dei illum non deserit.

Sed et ibi Euangelio pacis recitato, et oblatione que consecranda est altari superposita cum sacerdos laudem omnipotentis Dei que est: Sanctus, sanctus, sanctus Dominus Deus Sabaoth, decantat, et sic mysteria ineffabilium sacramentorum inchoat, repente ignea coruscatio inestimabilis claritatis, aperto celo, super eamdem oblationem descendit;  quoniam uirtute uiuentis spirationis in osculo regis prolata, et fructu claritatis uite qui in sanctificatione candidandus est edificationi parietis Dei, imposito, cum idem nuntius ueritatis dulcissimum sonum in laude Creatoris omnium trina inuocatione unctionis eiusdem dominatoris exercituum emittit, et sic absconsa fulgoris aurore, scilicet incarnati Filii Dei ex uirgine inchoat, subito imperuia serenitas incomprehensibilis altitudinis, aperto clarissimo tabernaculo, super mysteria sacrosancti sacramenti se inclinat, et eam totam sua claritate ita perfundit ut solaris lux rem illam illustrat, quam radiis suis transfigit; quia eumdem rutilantem circulum eiusdem oblationis sanctissimus calor in uirtute Patris ita perfundit, ut radians fulgor rem  illam intrat super quam se diffundendo iacit. Quid hoc? Sponsa Filii mei, oblationem panis et uini super altare meum deuotissima intentione offert. Quomodo? uidelicet per manum sacerdotis fideli recordatione monens me, ut in eadem oblatione carnem et sanguinem Filii mei ipsi tradam. Quomodo? Quia passiones eiusdem Unigeniti mei in celestibus secretis semper apparent: ideo et illa oblatio Filio meo in ardente calore meo profundissima admiratione ita coadunatur, ut caro et sanguis eius ueracissima certitudine efficiatur, unde Ecclesia felicissima uegetatione roboratur. Nam dum prefata claritas oblationem illam ita, ut dictum est, irradiat, sursum eam ad secreta celi inuisibiliter sustollit; quia eadem ignea coruscatio, dum ipsum  sacramentum sua illustratione perfundit, sursum illud ad illa occulta que mortalis oculus uidere non ualet, inuisibili uirtute trahit. Et iterum illud deorsum super idem altare remittit, quoniam ipsum condescensionis respectu super mensam sanctificationis suauissime deponit; ueluti cum homo anhelitum suum introrsum trahit et iterum eum extrorsum emittit; dum ipse spiraculum uiuentis uegetationis quo uiuit per mirabilem dispositionem Dei sibi introrsum mittit et rursum, ut uiuere possit, extra se deducit. Ita eam oblationem ueram carnem et uerum sanguinem effectam, quamuis in conspectu hominum uelut panis et uinum appareat: quia ut Deus uerax est sine illusione, ita etiam et illa altitudo sacramenti firma altitudo est quam nullus deiicere potest,  uera caro et sanguis existens absque deceptione. Quoniam ut anima ueraciter uiget in carne et sanguine dum homo uiuit in corpore, ita est etiam hoc mysterium in pane et uino ubi colitur ueraci celebratione. Sic etiam apparens hominibus: quia ut cecus oculus hominis Deum perfecte uidere non potest, ita etiam homo mysteria ista corporaliter intueri non ualet. Quoniam, ut homo corpus hominis et non spiritum eius uidet, sic etiam homo panis et uini speciem et non hec sacramenta perspicere potest. Quid hoc? Claritas que super corpus Filii Dei in sepulcro sepultum apparuit ipsum a sopore mortis resuscitans, hec etiam in altari super sacramentum corporis et sanguinis eiusdem Unigeniti  mei resplendet, illud ita in conspectu hominum tegens, quod sanctitatem eius uidere non possunt nisi in specie panis et uini secundum quod illa oblatio altari superposita est. Sicut etiam humanitate Filii Dei diuinitas que in ipso erat ita hominibus obtecta fuit: quod eum non nisi ut hominem uidere potuerunt, cum ipsis ut hominem, sed tamen sine peccato, conuersantem. Quid hoc? Ego qui omnia creaui: cum ab Ecclesia per sacerdotalem manum predicta oblatio mihi offertur, eam benigne suscipio. Quoniam ut Diuinitas mirabilia sua in utero uirginis ostendit, etiam in hac oblatione secreta sua demonstrat. Quomodo? Quia caro et sanguis Filii Dei manifestatur. Quomodo? Quoniam dum oblatio illa sursum inuisibiliter uelut in puncto per  uirtutem Dei trahitur et iterum remittitur, ita in calore diuine maiestatis fouetur, quod caro et sanguis Unigeniti Dei efficitur

Idem mysterium hominibus carnali sensu non cernentibus quasi aliquis pretiosissimum unguentum simplici pani inuoluerit, et sapphirum uino imponet, et ego illud in tam dulcem saporem conuertere ut in ore tuo, o homo, nec panem illum cum unguento nec uinum illud cum sapphiro discernere posses, sed tantum suauem saporem sentires; quoniam et Filius meus suauis et lenis est. Quidhoc? In unguento hoc intelligitur Filius meus ex uirgine natus qui pretiosissimo unguento unctus est. Quomodo? Quia sancta humanitate indutus est, que tam pretiosum unguentum est, quod suauitate sua mortifera  uulnera hominum ita perfundit, ut ultra in perditione Ade nec putrescant, nec feteant, cum se ad illum conuertunt. In sapphiro autem isto diuinitas notatur que in eodem Filio meo est, qui lapis angularis existens mitis et humilis est, quoniam de radice humane carnis qui de uiro et muliere est non radicauit, sed in calore meo mirabiliter ex suauissima uirgine incarnatus est. Unde etiam caro et sanguis eius dulcis et suauis ad sumendum credendus est.

Sed tu, o homo, hoc spirituale donum ita uisibiliter sumere non potes uelut uisibilem carnem comedas, et uelut uisibilem sanguinem bibas, quoniam putredo limi es; sed, ut uiuens spiritus tuus in te inuisibilis est: ita etiam hoc uiuens sacramentum in oblatione ista inuisibile existens, a te inuisibiliter  suscipiendum est. Quia quemadmodum corpus Filii mei in utero uirginis surrexit, sic etiam et nunc caro eiusdem Unigeniti mei in sanctificatione altaris ascendit. Quid hoc? Nam spiritus hominis qui inuisibilis existit sacramentum hoc quod in obligatione hac inuisibile est inuisibiter suscipit, corpore hominis quod uisibile est oblationem istam que in sacramento uisibilis existit uisibiliter accipiente, ita tamen unum sacramentum existentibus, sicut Deus et homo unus Christus est, et ut anima rationalis et caro mortalis in homine unus homo existit; quoniam homo qui recta fide me inspicit, cum sacramentum istud accipit, ad sanctificationem sui illud fideliter suscipit. Quid hoc? Filius meus mirabiliter  natus est ex integerrima uirgine, cuius caro in delectatione libidinis nunquam efferbuit semper intacta manens; quia uas ipsius uirginis mundissimum fuit: in quo ipsum Unigenitum meum incarnari uoluit. Unde non permisi ut uas ipsum ipsius suauissime uirginis in calore ardoris difflueret: quoniam in eo Filius meus humanum corpus mirabiliter suscepit.

Sed quod ipsa beatissima uirgo per angelicum sermonem in eodem secreto ueram allocutionem audiuit et exinde credula effecta suspiria mentis sue sursum tenuit, cum diceret: Ecce ancilla Domini, fiat mihi secundum uerbum tuum , mox Unigenitum Dei Spiritu sancto superueniente, concipiens, designat quod omnipotens Deus per uerba sacerdotis in officio sacerdotali inuocandus est. Ita quod  sacerdos fideliter in Deum credens et cum deuotione cordis sui puram oblationem ipsi offerens uerba salutis in obsequio humilitatis dabit, ubi et superna maiestas eamdem oblationem suscipiens, in carnem et sanguinem pii Redemptoris mirabili uirtute transfundit. Quomodo? Quia Filius meus mirabiliter prius humanitatem in uirgine suscepit, ita etiam et nunc oblatio hec mirabiliter caro et sanguis eius in altari efficitur. Unde et hoc sacramentum totum et integrum est, inuisibile et uisibile existens: ut etiam Unigenitus meus totus integer est secundum diuinitatem inuisibilis, et secundum humanitatem uisibilis in seculo manens. Nam ut pullus auium de ouo egreditur, et ut uolatilis uermiculus de exiguo grano oritur, quo animali auolante illud remanet de quo  ipsum ortum est: ita etiam in oblatione ista ueritas carnis et sanguinis Filii mei per fidem tenenda est, quamuis eadem oblatio in conspectu hominum uelut panis et ut uinum apparet. Unde etiam ut aspicis signa natiuitatis, passionis et sepulture, necnon resurrectionis et ascensionis Saluatoris Unigeniti Dei uelut in speculo ibi apparent, quomodo etiam cum Filius Dei in seculo esset, in ipso patrata sunt; quoniam  mysteria nascentis ex uirgine et patientis in cruce, ac sepulti in sepulcro, nec non resurgentis a mortuis, et ascendentis ad celos, uidelicet illius qui pro salute hominum ad terras uenit, purissima claritate in eisdem sacramentis fulgent ut etiam cum idem Unigenitus Dei temporaliter in mundo cum eisdem conuersaretur  per uoluntatem Patris pro redemptione humani generis ea in suo corpore passus est. Quid hoc? Quia ante oculos meos apparet quid Filius meus propter amorem hominis in mundo passus sit; quoniam natiuitas, passio et sepultura, resurrectio et ascensio Unigeniti mei, mortem humani generis occiderunt. Unde et ea in celestibus coram me fulgent, quia eorum non sum oblitus, sed usque ad consummationem seculi quasi aurora ante me in multa claritate apparebunt. Quid hoc? Quoniam in illa passione usque ad finem mundi omnes illos preuideo qui eam credituri sunt et qui eam abiecturi; quia ipsa coram me semper fulgebit, quandiu homo id dicere debet quod Filius meus  discipulos suos docuit ut Deum orarent, sicut scriptum est: Et dimitte nobis debita nostra, sicut et nos dimittimus debitoribus nostris . Quid hoc? Tu, quod omnia in potestate tua habes, inspice effusionem illius sanguinis qui pro humano genere effusus est, et dimitte nobis qui Filii transgressionis sumus debita nostra que tibi persoluere debuimus, sed propter incarnationem cordis nostri non fecimus. Quid hoc? Quia quod in baptismo promisimus non adimplemus; quoniam precepta tua transgressi sumus et innocentiam abiecimus, sicut et Adam in paradiso tibi non obediuit et uestem innocentie corrupit. Sed tu qui pius es noli punire nos secundum nequitiam nostram, sed relaxa nobis transgressionem nostram secundum pietatem tuam; sicut et nos  qui preuaricatores sumus, quamuis multam malitiam in nobis habeamus, tamen propter timorem et amorem Saluatoris nostri dimittimus ex corde nostro debitoribus nostris iniuriam illam, quam nobis intulerunt. Quomodo? Quoniam illos qui nos diligere deberent quia homines sumus, in multis nos conturbantes et per hoc te non amantes sed precepta tua negligentes, non persequimur secundum malitiam illam quam in nos exercuerunt, sed iustum iudicium tuum inspicientes non uindicamus nos in eis quantum possumus; ita et tu, o Deus, nobis sis propitius: quoniam iustus et bonus es. Tu ergo audi, o homo, quia quandiu tibi subueniendum est, et quandiu tu aliis hominibus succurrere potes, tandiu passio Filii mei coram me in misericordia  apparebit, et tandiu etiam caro et sanguis eius in altari consecrabitur ad percipiendum, credulis hominibus ad saluationem et ad purgationem criminum eorum. Nam cum Unigenitus meus in mundo corporaliter esset, corpus eius in nutrimento carnis et sanguinis sui de frumento et uino sustentatum est; unde etiam et nunc in altari caro et sanguis eius in oblatione frumenti et uini consecratur, quatenus inde fideles homines in anima et corpore reficiantur. Quoniam idem Filius meus hominem de perditione Ade mirabiliter redemit, et nunc etiam homines de quotidiano malo in quo frequenter prolabuntur misericorditer absoluit. In consecratione enim predicte oblationis apparet quidquid Filius meus in carne sua pro redemptione hominis corporaliter  passus est, et hoc nolo abscondere; quia electos eius sursum ad celestia traho, ut per ipsos corpus eius in predictis membris perficiatur.

Quapropter et ego omnia sacramenta hec in oblatione ista mirabiliter demonstro, quoniam, cum ea super altare apparuerint, tunc etiam caro et sanguis Filii mei eadem oblatio fit, tamen in conspectu hominum panis et uinum apparens; quia tam tenera est fragilitas hominis, quod crudam carnem et crudum sanguinem percipere abhorreret. Nam mortalis homo Diuinitatem non potest inspicere quandiu mortalis est. Unde etiam mysterium hoc quod totum est Diuinitatis, ipsi homini obscuratum est: ita quod illud inuisibiliter percipiet,  quia et idem Unigenitus meus nunc immortalis existens ultra non moritur. Quapropter et ego, o homo, carnem et sanguinem eius in oblatione panis et uini tibi trado; quatenus per illud quod uisibile est illud quod inuisibile est in uera fide percipias. Et idem sacramentum in uera certitudine per diuinam potentiam suscipis: ita tamen quod tibi uisibile non apparet, ut etiam in magna necessitate illud electis meis cum per hoc in magna afflictione positi essent, aliquando demonstratum est. Hec autem omnia propter amorem et propter utilitatem hominis facio. Sed omnis creatura preceptis meis subiecta est; tu uero, o homo, mihi semper rebellis existis; unde cecus et surdus es, sed tamen mihi rebellare non potes. Nonne facio te non uidente  quod mihi placitum est? Tu autem non uides oculis tuis nec audis auribus tuis in carne, quomodo animam hominis in corpus eius immittam, et quomodo illam de corpore eius auferam; sed anima tua intelliget me, cum mortale corpus suum reliquerit. Sic etiam carnem Filii mei trado tibi ad manducandum et sanguinem eius ad bibendum, et hoc in potestate mea, te, o homo, non uidente, efficio.

Quapropter ut uides dum idem sacerdos canticum innocentis Agni, quod est Agnus Dei qui tollis peccata mundi, decantat, et ad percipiendam sanctam communionem se exhibet, predicta ignea coruscatio ad celestia se recipit; quia eodem ministro laudem illius qui innocentia mansuetudinis sue tulit piacula hominum denuntiante, et interiora pectoris  sui cum exteriore deuotione ad eadem sacramenta aperiente, illa inuicta claritas que ibi uirtutem suam ostendit, ad superna secreta se subtrahit et ita, clauso celo, id est se subtrahentibus eisdem celestibus mysteriis, audis uocem ex alto dicentem, ut credentes et fideles homines manducent et bibant cum uera deuotione carnem et sanguinem Saluatoris sui, qui pro ipsis passus, mortem temporalem subiit, ad abluendam contaminationem illam quam primi parentes preceptum Dei transgressis mundo intulerant; quatenus ipsi ab hac preuaricatione emundati, recte hereditati quam inobedientia perdiderant fide restaurentur. Nam sicut Unigenitus Dei in cena corpus et sanguinem  suum discipulis suis tradidit, ita etiam et nunc in altari carnem suam et sanguinem suum dat fidelibus suis. Quemadmodum homo, cum opus uoluntatis sue perfecerit, illud ad utendum hominibus tribuit. Quia ipse Filius Dei precepta Patris sui peragens, semetipsum pro salute hominum obtulit, et corpus et sanguinem suum ad sanctificationem eorum ad manducandum et ad bibendum dedit, ut etiam in Cantico canticorum sponsus amicis suis loquitur dicens: Comedite, amici mei, bibite et inebriamini, karissimi . Quid hoc? Comedite in fide uos qui per sanctum baptisma ad amicitiam meam uenistis, quoniam effusus sanguis Filii mei lapsum Ade uobis abstersit, ruminantes ueram medicinam in corpore Unigeniti mei, ut iterata crimina  uestra, cum frequenter iniustitiam in operibus uestris operamini, uobis misericorditer abstergantur. Unde etiam bibite in spe ex hac uite que uos de eterna pena eduxit; sumentes poculum salutis uidelicet, ut fortiter et uiriliter in illa gratia credatis qua redempti estis. Quoniam et sanguine illo perfundemini qui pro uobis effusus est. Et ita inebriamini in caritate qui mihi karissimi estis, abundantes in riuulis Scripturarum, quatenus cum summo studio a carnalibus desideriis uos subtrahatis; ut et ego preclaras uirtutes ualde mihi amabiles in uobis exsuscitem, tradens etiam uobis corpus et sanguinem Unigeniti mei, sicut et ipse discipulis suis idem sacramentum dedit, ut in Euangelio scriptum est: Cenantibus autem eis, accipiens  iehsu panem, benedixit ac fregit deditque discipulis suis et ait: Accipite et comedite, hoc est corpus meum. Et accipiens calicem gratias egit et dedit discipulis suis, dicens: Bibite ex hoc omnes; hic est sanguis meus Noui Testamenti, qui pro multis effundetur in remissionem peccatorum. Dico autem uobis, non bibam amodo de hoc genimine uitis usque in diem illum cum illud bibam uobiscum nouum in regno Patris mei . Quid hoc? Filio Dei una cum discipulis suis consummationem illam celebrante, qua ipse transiturus erat de mundo, uidelicet cum in terrenis causis diutius conuersari non debuit ut prius fecerat, sed in uoluntate Patris ad passionem crucis perdurans, summa deuotione accepit pro salute hominum panem in recordatione corporis sui  toto desiderio Patrem suum mouens ut, quomodo de eo exiuit ad eum redire uoluit, ita etiam ipse inspiceret si possibile esset, ut a fragilitate carnis sue calix ille, quem erat bibiturus transiret, quamuis hoc fieri non deberet. Unde et panem illum benedixit in recordatione sudoris corporis sui, cum precepto Patris se subdens scilicet in cruce mori uolens in angustia eiusdem passionis corpus et sanguinem suum discipulis suis tradidit. Ita etiam, ne et ipsi obliuiscerentur, quod eis hoc exemplum dedisset. Ac fregit eis, quia quamuis passio illa corpori suo dura esset, tamen Patri suo obediens crudelissimam mortem in morte corporis sui uicit, designans etiam quod in eum credentibus caro sua et  sanguis in sacramento oblationis esset tradenda. Deditque ad ueram salutem eisdem discipulis suis: ita ut et ipsi hec in nomine eius facerent, sicut et ipse ea propter amorem eorum faciebat, mitissima uoce dicens: uos, qui humiliter me sequi uultis, ardenti amore accipite hoc exemplum quod relinquo uobis, uidelicet passionem meam et opera mea, que in precepto Patris mei compleui; quoniam ipse misit me docere et ostendere regnum eius. Et comedite fideliter hoc quod uobis do; quia corpus meum est. Quid hoc? Comedite corpus meum; quoniam in spiritu et in carne uestra debetis opera mea imitari, cum ea Spiritus sanctus cordi uestro inspirat, uelut homo escam glutit quam in corpus suum mittit, quia ut me in operibus meis sequi debetis,  ita etiam et corpus meum manducabitis uos et omnes qui precepta mea seruare uoluerint. Et deinde Filius Dei accipiens in saluatione poculum salutis Patri suo gratias egit; quoniam, cum de latere eius sanguis effusus est, hec gratia credentibus data est: que tam fortis fuit quod et antiquum serpentem superauit, et perditum hominem liberauit, et totam Ecclesiam fideliter corroborauit. Quomodo? Quia idem Saluator pretiosissimum exemplum suum in suauitate amoris sui tradidit fidelibus suis, dicens eis leni inspiratione admonitionis: Bibite fiducialiter ex hoc salutari poculo uos omnes, qui me fideliter sequi desideratis, ita ut corpus uestrum in angustia castigetis, et sanguinem uestrum in sudore arceatis propter amorem meum ad roborandam  Ecclesiam, uosmetipsos abnegantes, sicut et ego passioni me subieci, et sanguinem meum pro redemptione uestra fudi, teneritudinem carnis mee in hoc non considerans, sed salutem uestram faciens. Nam hic sanguis, qui uobis effusus est, non est sanguis ille qui in ueteri Testamento sub umbra spargebatur, sed sanguis meus noui Testamenti qui ad salutem populorum datus est. Quomodo? Ego qui sum unicus matris mee uidelicet integerrime uirginis Filius, sanguinem meum in cruce pro redemptione hominum fudi qui me per fidem inspiciunt. Et ut eum tunc pro liberatione humani generis dedi, ita eum etiam et nunc in altari pro hominibus trado, scilicet pro purgatione illorum qui eum fideliter suscipiunt. In cena enim passionis  mee corpus et sanguinem meum uobis ad manducandum et ad bibendum dedi: quatenus et uos nunc in altari idem in memoria mea faciatis. Unde etiam in apertione ueritatis dico uobis qui me fideliter subsecuti estis: Non bibam amodo hoc poculum angustie in grauedine illa, quam nunc de Iudeis patior, usque in diem illum cum de morte resurgens, morte prostrata diem saluationis afferam, ubi idem poculum redemptionis uestre bibam uobiscum qui mei estis, nouitatem exsultationis uobis ostendens; quia perditio ueteris criminis abiicietur, aperto uobis regno illo: quod Pater meus diligentibus se preparauit. Quid hoc? Quoniam morte mea quam in cruce passus sum saluationem animarum sentietis, cum etiam post resurrectionem meam, in  ascensione mea Spiritum paracletum accipientes, nouitatem noue doctrine suscipietis: ita et propter nomen meum multas tribulationes sustinebitis, quas et ego uobiscum sustinebo; non quod amodo ullas miserias corporaliter patiar ut prius, cum in mundo corporaliter essem, passus sum; sed quia uos eas nomine meo sustinetis, ubi et ego illas uobiscum sustineo; quoniam uos in me estis et ego in uobis.

Et ita, ut dictum est, corpus et sanguinem Filii mei uos qui in me fideliter credidistis, ad abolitionem criminum uestrorum percipietis, ut per hoc sacramentum exhilarati uirtutem superne confortationis adipiscamini, sicut et Dauid seruus meus in uoluntate ardoris mei clamat dicens: De fructu  operum tuorum satiabitur terra, producens fenum iumentis, et herbam seruituti hominum; ut educas panem de terra et uinum letificet cor hominis. Ut exhilaret faciem in oleo: et panis cor hominis confirmet . Quid hoc? O Deus, cuius magnificentia super omnes est, de fide illa qua tu in ueritate cognosceris  satiabitur homo, uidelicet qui fidei adherens esuriem infidelitatis in uia iustitie abiicit, cum prius ueritatem ignorans ieiunus a rectitudine defecerat. Sed nunc in saturitate bonorum operum producens contritionem animi sui, illis qui in simplicitate sunt, fragilitatem suam considerans exemplum humilitatis fideliter prebet, ubi etiam cum germine uirtutum surgens  in abundantia eiusdem securitatis uiriditatem uere rectitudinis seruituti illorum qui terrenis inhiant exhibet; quoniam ad utilitatem ipsorum iis actibus insudat, qui obsequio munitionis et defensionis sue fideles animos ad superna gaudia perducunt. Ut et illi qui militia fortitudinis et protectionis sue hos quos tueri debent fortissime defendunt. Et hec in hominibus per uoluntatem tuam, o Deus! idcirco precedunt, quatenus illis uirtutibus adornatis mirabiliter ipsis educas corpus Filii tui de fructu illo, quem terra in puritate uiriditatis profert, sicut etiam Unigenitus tuus ex utero uirginalis pudicitie corporaliter ueniens, panem uite credentibus in semetipso misericorditer dedit. Sed et hoc miraculum ideo facies, ut etiam sanguis eiusdem Unigeniti tui  qui ad saluationem animarum effunditur, letificet interiorem uim hominum, id est animas eorum in remissionem peccatorum ipsorum. Quomodo? Quia ut prius Filii tui corpus pro redemptione humani generis in cruce oblatum est: ita etiam et nunc caro et sanguis eius ad salutem credentium in altari consecrantur. Quapropter cum hoc in uoluntate tua mirabiliter factum fuerit, tunc et illud erit ut ipsum sacramentum exhilaret faciem, id est Ecclesiam oleo misericordie perfusam, quia cum gaudio fidei credentes, misericordiam amplectentes, oculis Domini pulchri apparent; quoniam cum salus mundi in cruce pendens hominem de laqueo diaboli misericorditer liberauit, tunc etiam homines a uinculo peccatorum benigne absoluit, ut et ipsi in letitia  simplicis cordis sui fideliter in Deum credentes miseriam patientibus cum ardore deuotionis subuenire non desinant. Et in hoc amore fideles ardere debent, ut panis ille qui uitam se gustantibus prebet, sensus ipsorum qui semper in instabilitate uacillant confirmet, ne intentio cordis eorum in malum declinet, sed ut ad hoc quod uita est fortiter ascendat.

Panis autem iste caro Filii mei est, quam nulla obscuritas in peccatis obfuscat, nec ulla macula in iniquitatibus obnubilat: ita ut qui eam digne susceperint, in anima et corpore celesti lumine perfundantur, et a maculis interioris sordis sue fideliter emundentur. Et ideo nulla dubitatio in ista sacratissima carne sit; quoniam qui primum hominem  nec de carne nec de osse formauit, huic possibile est sacramentum istud hoc modo operari. Unde, o uirginalis ortus, tu surgis, crescis, dilataris, ac magnum ramum in multis germinibus producis, per quem celestis Ierusalem edificabitur, non ex uirili semine, sed ex mystico spiramine ueniens. Nam in ortu tuo non es ligatus ulla maculositate criminum, sed floruisti in mirificatione uirtutum, qui ex inarato agro talis flos surrexisti qui nunquam ullo casu mortalitatis marcescet, sed qui in plenitudine uiriditatis sue semper durabit. Quapropter et hoc sacramentum corporis et sanguinis tui tandiu in officio ueritatis in Ecclesia colendum est, quousque in fine mundi nouissimus homo ueniat, qui per idem mysterium ueraciter saluandus est,  quoniam illud de secreto Dei ueniens salutem credentibus eo fert, ut idem Dauid testatur dicens: Et mandauit nubibus desuper, et ianuas celi aperuit. Et pluit illis manna ad manducandum, et panem celi dedit eis. Panem angelorum manducauit homo, cibaria misit eis in abundantia . Quid hoc? Celestis Pater per potentiam glorie sue emolliuit mentes hominum a superna celsitudine, cum patriarchis et prophetis in secreto mysteriorum suorum hoc demonstrauit per quod et Filium suum in Spiritu sancto ueraciter predixerunt, et eum in legalibus preceptis per sanguinem hircorum et per alias ostensiones hominibus mirabiliter designauerunt. Et hoc modo suauitatem et dulcedinem cordis sui aperiens, in lenitate et in ardore caritatis  misit eis Filium suum, ut per eum a fame infidelitatis sue reficerentur: ita refectionem celestium dans eis, cum qua plenum gaudium omnium felicitatum ac beatitudinum fideliter satiati adipiscerentur. Ergo panem illum cuius dulcedine superni angeli non satis possunt satiari, Deum uidelicet inspicientes, ita suscepit homo in humanitate Filii Dei, cum has refectiones beatitudinis summus Pater misit hominibus in abundantiam spiritualis gaudii. Ac ideo fidelis homo fideli auditione audiat: O uos fideles homines, qui ecclesiasticum germen estis, audite et intelligite presidium anime uestre, ubi non estis filii diaboli, sed heredes celestis regni, et considerate quomodo ego mitissimus ac benignissimus Pater, magnis felicitatibus salutis  uestre circumdedi uos. Ergo attendite bonitatem Patris uestri, quomodo per me ordinatum est, quod in salute uestra est; quoniam quamuis uilis cinis sitis, tamen salutem uestram humanitas Filii mei exposcit. Quomodo? Filius meus natus est de incorrupta uirgine, que ignara illius doloris fuit, sed que in uirenti puritate integritatis sue permansit: ut gramen in gloria uiriditatis sue uiget, super quod ros de celo cadit.

Et quia uirgo illa incorrupta fuit de qua Filius meus hoc modo carnem sine peccato assumpsit: ideo et iustum est ut caro eius nunc de fructu illo fiat, qui sine succo amaritudinis est. Quomodo? Granum frumenti fortissimus et optimus fructus  aliorum fructuum est, nec in culmo suo succum aut medullam ut cetere arbores habens sed in gramine suo in spicam surgens, ita ad fructum suum tendit, nec per calorem nec per frigus amarum succum producit, sed siccam farinam tribuit. Ut etiam caro Filii mei sicca fuit, sine omni feditate humane pollutionis per quam humanum genus in amplexibus libidinis uiri ac mulieris surgit. Non sic Unigenitus meus natus est, sed in uirenti integritate uirginea exiuit, ut etiam granum intextum granum frumenti gignit. Nam ut culmus frumenti sine medulla uigens siccum granum in puritate spice profert, ita etiam beata uirgo sine uirili fortitudine gignens sanctissimum Filium suum in simplicitate innocentie edidit, qui de eadem matre sua nullum  succum peccati traxit; quoniam et ipsa eum sine medulla uiri concepit, ut etiam culmus succum grano non tribuit quoniam illud non de medullato stipite uiret: sed de sole et pluuia ac de blanda aura uiget, sicut et predicta integerrima uirgo, non de uiro, sed uirtute Altissimi obumbrata et infusione Spiritus sancti perfusa, in suauitate castitatis Unigenitum suum genuit. Quamuis autem illa uirgo de uoluntate uiri ac mulieris orta esset, tamen eumdem Filium suum non ita protulit, sed eum de celo uenientem uerum Deum et hominem sine uoluntate uiri in integritate sua purissimum genuit. Que quoniam eum in uirginitate sua sine sorde purissimum peperit, ideo et nunc panis qui caro illius ueraciter consecratur, purissimus in  integritate sua existens; a fidelibus in puritate cordis et sine admistione diuersitatis suscipi debet, ut filiis Isrel premonstraui, quemadmodum in uoluntate mea scriptum est: Mementote diei huius in qua egressi estis de Aegypto et de domo seruitutis: quoniam in manu forti eduxit uos Dominus de loco isto, ut non comedatis fermentatum panem . Quid hoc? uos qui imitatores Filii mei esse uultis, estote respicientes de morte ad uitam, uidelicet in memoria uestra habentes saluationem diei illius qui Filius meus est, quo mortem conculcauit et uitam dedit, in quo in salute uestra egressi estis miserabile exsilium perditionis; cum scilicet abiecistis densissimas tenebras infidelitatis, ita etiam uos eripientes de mansione diabolice seruitutis,  cui in transgressione Ade dati fuistis. Nunc ergo de terrenis actibus ad celestia respicite; quoniam in diuina potentia de malis eduxi uos ego Dominus, qui cunctis tanta fortitudine presum, quod uirtuti mee nullum obstaculum contrarietatis obsistit quin omnia acutissime penetrem: ita per Filium meum eripiens uos de loco isto, in quo per infidelitatem uestram morti famulantes in bonis operibus non laborastis, sed in peruersitate uestra iacentes turpiter in eo perstitistis. Sed quia nunc in Unigenito meo ab oppressione ista liberati estis, currite de uirtute in uirtutem, cauentes ne in conscientiam uestram mittatis infidelitatem illam, que cor uestrum in sua receptione non confortat, sed potius sua amaritudine grauat. Quid hoc? Nolite  diabolicas artes sectari; nec cetera figmenta que homines in humanis contagiis philosophorum, paganorum, ac hereticorum sibimetipsis adinuenerunt; sed Filium meum in speculo fidei imitamini, qui uos de carceribus inferni liberauit, cum semetipsum pro uobis ad passionem crucis obtulit. Sed ut uestigia eius tanto cautius sequi ualeatis; corda uestra celesti pane confortate, et corpus eius fideli deuotione sumite, quoniam ipse de celo ueniens, de suaui et de pura uirgine natus, et in ligno pro salute uestra passus, semetipsum uobis contulit: ita ut et uos sine admistione illius amaritudinis, suauem et purum panem diuina inuocatione corpus eius in altari consecratum sincero affectu suscipiatis, quatenus per hoc esuriem  interioris hominis effugientes, et epulas eterne beatitudinis peruenire ualeatis.

Unde etiam in uino quod de uite defluit eadem inuocatione per sacramentum sanguinis eius uolo mirabilia demonstrare. Quid hoc? Sanguis Filii mei de latere suo fluxit, ut et uua de uite sudat. Sed ut uua pedibus conculcatur et in torculari premitur, ita dulcissimo ac fortissimo uino effluente ad roborandum sanguinem in homine: sic etiam Unigenito meo in sudore angustie, uerberibus et flagellis macerato et ligno crucis oppresso, optimus et pretiosissimus sanguis de uulneribus eius emanauit, saluberrima liberatione credentes populos perfundens. Quemadmodum etiam uua dissimilis est aliis pomis que duros cortices habentia comedi  possunt, cum homines uuam magis soleant sugere quam comedere: ita etiam Filius meus dissimilis erat in peccatis ceteris hominibus; quia ipsi sub pondere nequitie grauati diuersis passionibus subiacent, cum ipse Unigenitus meus de castissima uirgine mirabiliter natus, omni contagione peccati careret. Quapropter et quoniam uuam tenere materie est, idcirco et uinum in sanguinem eiusdem Filii mei uolo consecrari. Nam, ut uinum de uite sudat, ita et Filius meus de corde meo exiuit, etiam eodem Unigenito meo uera uite existente, et diuersis palmitibus ex eo exeuntibus; quia fideles in ipso plantati sunt, qui per incarnationem eius in bonis operibus fructuosi existunt. Et ut iste liquor  de dulcissimo ac fortissimo fructu uitis emanat, sic etiam omnis iustitia in misericordia et ueritate per incarnationem eiusdem Filii mei apparet, quas uirtutes in ipso inueniunt omnes qui cum fideliter querunt. Quomodo? Quoniam qui ipsi fideliter adherent, ii uirides et fructuosi ab ipso efficiunt, ita quod optimos fructus in uirtutibus afferunt; sicut et ipse suauis et mitis existens, pretiosissima germina in sanctitate et iustitia attulit, et sibi credentes ab omni sorde infidelitatis emundauit, ut in Canticis canticorum de eo scriptum est: Botrus cypri dilectus meus mihi in uineis Engaddi . Quid hoc? Filius Dei qui me exsulem animam in passione sua saluat, in resurrectione etiam sua mihi misericorditer poculum uite dat. Quomodo? Sicut  botrus Cypri fortissimam plenitudinem potionis in se continet: ita quod ipse Filius Dei nunquam hoc modo exhaurietur, quin semper potum uite sitientibus dare possit, quoniam ipse salus uite est. Nos enim qui prius in defectu fuimus, nunc in ostensione et in scientia uere sanctificationis bonorum operum confortati, per illum cibum uite manducamus, in quo etiam Deum scientes ad uitam pergimus. Cum in ueteri Testamento quod quasi per umbram plenum sensum non habuit, sed in ostensione significationis multam diuersitatem in se tenuit, magnam famem sustinentes, ad saluationem surgere non ualuimus: nunc ergo in ipso saturati, etiam in illo salutare poculum bibimus, scilicet in uera fide fideliter gustando quis Deus sit, quem exterioribus oculis  mortalis carnis uidere non possumus, sed quem spirituali intelligentia intus habemus; sicut et uinum fortissimam uim suam in uenis hominum ostendit: hoc tamen hominibus non sentientibus, sed tantum ita esse intra se scientibus. Et ideo sponsus animarum botrus Cypri est, cuius fructus non deficiet. Quomodo? Cecus ingressus portam exigit sui ductoris uisum. Quomodo? Quia homo claritatem fidei non habens, cum ad fidem peruenerit, per pressuram torcularis in rorem sanguinis Christi intrat. Quomodo? Sicut per precepta illius uitam in anima nostra habemus: ita etiam in donatione illius emundationem in carne nostra recepimus; quoniam nos nati in preuaricatione Ade immundi existimus, sed in sanguine ipsius sanctificamur. Unde desponsatio animarum,  de ipso in Spiritu sancto dicit: Dilectus meus qui cordi meo dulcis et amabilis existit, fortissimum uinum per sanguinem suum in plena sanctificatione mihi est; quia dum sum immunda in plantatione carnis, sicut uinea que adhuc inculta iacet in spinis: ipse fons saluationis existens, peccatores a sordibus suis misericorditer abluit, et in mysterio secretorum suorum gloriosissime sanctificat; quoniam ut de corde Patris suauiter exiuit, sic etiam in uino sanguinem suum suauiter ostendit, et ut ex uirgine mirabiliter natus est, ita etiam et in pane corpus eius mirabiliter declaratur; quia ipse botrus est, qui nunquam defectum ullo detrimento patietur. Quapropter et super altare uelut in torculari per uoluntatem Patris calcatur: quatenus homo qui  per semetipsum nullatenus subsistere potest, ob fragilitatem debilitatis sue non deficiat. Quoniam et sicut sanguis hominis augmentum ex potu accipit: ita etiam homo sanctificationem ex sanguine Filii Dei habet. Et ut ne sanguis hominis sine irrigatione potus in ariditatem uertatur, ex potu reficiendus est: sic etiam uinum in consecratione sanguinis Filii Dei non deficiet, sed super altare in sacramento mysterii eius semper erit.

Sed et tu, o homo, attentissime scias quod in consecratione ista uino aqua immista esse debet, quia de latere Filii mei sanguis et aqua emanauit, ita quod et in uino diuinitas eius intelligitur, et in aqua humanitas ipsius sentitur. Et ideo quoniam in  ipso diuinitas et humanitas est, ita etiam in consecratione ista uino aqua adiungetur; quia cum uinum diuinitatem eius signet, aqua etiam humanitatem ipsius ostendit, que sine commistione uerilis sanguinis pura et munda existit. Quoniam etiam Unigenitus meus fons aque uiue existens, homines in regeneratione spiritus et aque de ueteri culpa Ade emundauit, et eos ad celestia transtulit, cum pro salute eorum in mundum uenit, quemadmodum scriptum est: Ego quasi fluuius Diorix, et sicut ductus aque exiui de paradiso . Quid hoc? Deus hominem rationalitate firmans, ei plurima mystica dedit, cum spiraculum uite in eum emittens, illum rationalitate sublimauit. Qui dum seductus in mortem caderet, ego Filius Dei qui ipsum liberare  ueni, fluens in decore omnium rigationum infixe caritatis, et emanans in diffusione uere et indeficientis puritatis exiui de secreto superne amenitatis; quatenus homo, qui ex reatu suo perierat, misericorditer de perditione eriperetur. Quomodo? Ut innoxius sanguis innocentis innocentie, in angustia desudantis passionis pro eo effunderetur. Quomodo? In transgresione Ade, cum ipse de paradiso expulsus est; sanguis eius ob expulsionis angustiam, quia reus erat, totus inundauit, et sic in angustia illa liquefactus, cum sudore aque perfusus est. Et ita sanguini hominis aqua per sudorem admista cognoscitur. Unde, o homo, cum Unigenitus Dei in carne angustiari cepit, uidelicet quando pro humano genere pati uoluit, sanguis eius guttas sudoris  emisit, ac deinde, ipso in cruce suspenso, de uulnere lateris eius aqua cum sanguine emanauit. Et ideo in sacramento illo ubi mysterium passionis eius celebrandum est, aqua uino immisceri debet; quia et de uulnere lateris Filii Dei aqua et sanguis effluxit. Sed et in eodem sacrificio uinum aque superabundabit; quia et sanguis tabem superat, sicut et lac succum suum quod serum est excedit. Qui autem mysterium hoc celebrant id ita perficiant, quemadmodum eis monstratum est, et ut etiam ibi homines exhortantur, ubi inspiratione mea per sapientiam audiunt, ut scriptum est: uenite, comedite panem meum, et bibite uinum quod miscui uobis . Quid hoc? uos qui stultitiam deponere uultis, uenite de ignorantia illa qua  Deum nescitis, et de stupro illo per quod in exsilium missi estis, et redite in candidam regionem uestram, que per speculum fidei in fonte uiuentis aque uobis premonstrata est, et pia deuotione comedite panem meum, quem uir in agro non seminauit, et cui terra uiriditatem non dedit, sed qui de Deo exiuit, atque in eo permanet. Nam ut panis manducatur, et ut terra conculcatur, sic et Filius Dei panis uiuus filios hominum precellit; quia ipse Filius Dei in uirtute diuinitatis sue stabilis est; et filii hominum in debilitate carnis sue labiles sunt; Filius enim Dei corporaliter manens in mundo, mollitiem liquoris peccati in carne sua non habuit, quoniam sicut ignis panem  arefacit,  nec ei ullum mollem humorem dimittit, ita et ipse Unigenitus Dei de fortissimo igne Spiritus sancti conceptus, et de castissima uirgine natus, sine ulla contagione peccati in corpore suo substitit. Et ita ut panis hominem reficit, sic etiam et fideles homines per eumdem Filium Dei in fide nutriuntur; quia ipse fortissimus fructus est, qui nunquam deficiet. Unde et uos, fideles, hunc panem comedentes, bibite etiam pura intentione uinum hoc quod omni prorsus sorde caret, et quod in hanc inanem uagationem non uadit, ubi corruptio immunditiam innocentie absorbens eam in uenenum conuertit.

Nam et secundum modum illum primus homo mundus fuit quando creatus fuit; quoniam in nulla  diuersitate erat, sed mundus in carne et sanguine suo fuit. Qui, cum preuaricationem faceret, illusus est: ita quod postea semper sanguinem suum in fetore immunditie mechie sparsit. Quia, sicut idem homo honorem innocentie abiecerat, ita etiam et sanguis ipsius sanguinum colorem suum perdidit, in humana conceptione in liquorem pollutionis subuersus. In quo etiam liquore ita sine fornicatione est donec sanguis apparet: et ita sanguis ille formam aliam accipiens post ortum suum in debilitate iacet, donec medulla eius plenitudinem fortitudinis sue inueniat et donec sensus in ipso per excitationem occulte suscitationis exsurgat. Et tunc ita munda caro et mundus sanguis de ueneno expiatus apparet, donec eum noxius calor percutit, qui percussione  sua noxiam spumam immunditie eiicit. Sed ab his omnibus Filius Dei mundus exstitit; mundam uidelicet carnem et mundum sanguinem habens, ita quod eum nunquam tactus ullius noxii caloris tetigit; sed in sanctificatione et honore uirentissime castitatis manens, nulla contagione uiolari potuit. Qui tamen in angustia passionis positus, aquam in sanguinem lateris sui effudit; quia sanguis sine aqua in effusione sua non est; sed ita temperatus existit, ut sanguis aquam confortet, et ut aqua sanguinem deliniat.

Quapropter et uos qui Deum deuote colere uultis, ita quod uestram salutem amatis, sumite hoc poculum sanctificationis, quod ita temperaui uobis ut asperitatem ultionis in lenitate remissionis non  sentiatis, quoniam et diuinitas et humanitas in superno Filio est, per cuius passionem de morte liberati, et per cuius corpus et sanguinem uegetati, societatem in eterna mansione habeatis. Sed ego qui sum initium et finis , iterum dico tibi, o homo, de nobili Filio meo, qui flos est rosarum et lilium conuallium, natus de castissima uirgine, que eum in integritate sua genuit. Qui partus talis exstitit, quod per eum de iniquitate priorum parentum humani generis placatus sum, qui me in transgressione sua ad indignationem prouocauerunt. Unde et eumdem partum semper inspicio, cum corpus et sanguinem Filii mei quotidie super altare nomini meo consecratum habeo. Ita quod per  ipsum sacramentum tu, homo, sanctificaris, carnem eius manducans et eumdem sanguinem eius bibens. Nam cum ibi sacerdos officium suum exercet sicut illi constitutum est, sacratissimis uerbis me inuocans, tunc in eadem potestate ibi adsum qua et ibi aderam, ubi Unigenitus meus sine schismate ullius contagionis incarnatus est. Unde et corpus eius purissimum et suauissimum in omni sanctitate fuit: ita quod nunc carnem et sanguinem ipsius fideliter suscipientes, tanta dulcedine uiuificentur, quod nullum despectum abiectionis patiantur, sicut et in Cantico canticorum scriptum est: Quis mihi det te fratrem meum sugentem ubera matris mee, ut inueniam te foris, et deosculer te et iam me nemo despiciat?  Quid hoc? Gemitus et deuotio in Ecclesia  positorum certissima fide dicit: Quis est ille qui mihi miserrimo homini in erumnis posito, mitissima oblatione det te sponsum Ecclesie: cum te fratrem meum propter incarnationem tuam nomino, sugentem misericordiam et ueritatem que sunt nutrimenta illa quibus diuinitas homines nutrit, que mihi mater in creatione mea est, scilicet cum educatione uegetationis uitam mihi dans. Quid hoc? Quia et nutrimenta Ecclesie plena est gratia tua: cum ei plenam ubertatem in sacramento corporis et sanguinis tui tribuis, qui panis uiuus et fons aque uiue es. Et hoc ideo facis ut manifesta certitudine inueniam te foris: cum scilicet sciens te Filium Dei in celis, uideam te etiam hominem in terra, quem in diuinitate mortales oculi mei cernere non ualent, ita  ut etiam inueniam te in pane et uino diuini mysterii: quod sacramentum sine pondere deceptionis, et sine ambiguitate fallacie est; ac deinde hoc modo deosculer te: quoniam pro salute mea incarnatus es, et quia etiam me participem corporis et sanguinis tui facis, quatenus per hoc quod in mundum propter me uenisti, et quod temetipsum mihi tradidisti, iam nulla creatura deinceps me despiciat, cum ipsa uoluntatem tuam tibi subiecta semper sequatur, et cum ego preceptis tuis rebellis existens tibi creberrime contrarius inueniar.

Nunc ergo, ut uides, o homo, cum sacerdos his uerbis que in Spiritu sancto constituta sunt, oblato sacrificio ad altare me ceperit inuocare: amen tibi  dico, quod in ardente calore meo ibi adsum, et pleno desiderio ipsum sacramentum perficio. Quomodo? Quoniam in effectu eiusdem mysterii ardentem caritatem super eamdem oblationem expando, uidelicet ab initio uerborum sacerdotis me inuocantis, et hanc memoriam facientis, quod Filius meus in angustia passionis sue panem et uinum benedicens, in sacramento corporis et sanguinis sui discipulis suis tradidit; ut et ipsi idem pro salute populi facerent. uere dico uobis, quia nunquam inuocatio ista super huiusmodi oblationem in recordatione Unigeniti mei erit quin mysterium corporis et sanguinis ibi perficiatur, quod carnalis oculus quandiu cinis est uidere non poterit; nisi in fide illud humili deuotione perspiciat. Quomodo? Cum ales ouum  sibi in nidum suum poni uiderit: ardenter super illud uolat, et calore suo illud fouens pullum educit: ita quod testa oui remanet, et quod pullus ille euolat. Quid hoc? Ego Omnipotens, cum oblatio panis et uini super altare nomini meo dedicatum in memoria Filii oblata fuerit, eam mirabiliter uirtute et gloria mea illustrans, in corpus et sanguinem Unigeniti mei transfundo. Quomodo? Ipso miraculo quo Filius meus carnem ex uirgine suscepit: etiam oblatio hec in consecratione ista caro et sanguis eius efficitur. Sed panis et uini species ibi exterioribus oculis uisibile cernitur; intus autem sanctitas corporis et sanguinis eiusdem Filii mei inuisibiliter manet. Quomodo? Cum Filius meus apud homines esset in mundo apud me etiam erat in celo: et  nunc apud me manens in celo apud homines etiam manet in terra, sed hoc spirituale et non carnale est. Sic et ego Pater omni creature adsum a nulla abstrahens me; sed tu homo ab ea te subtrahis; ut cum in aquam uides, facies tua in ea quidem apparet, sed tamen ita ut nullas uires tuas in illa exercere uales, sed cum te ab ea auertis, amplius in illa non appares. Ego autem in huiusmodi mutabilitate non appareo creature, sed adsum ueraci ostensione, nec ab ea potestatem meam subtraho, sed in ea fortitudinem uoluntatis mee secundum quod mihi placuerit exerceo. Unde etiam in sacramento corporis et sanguinis Filii mei maiestatem meam ueraciter demonstro; uidelicet ab initio secretorum uerborum sacerdotis donec ipsum mysterium  a populo percipiatur, miracula mea ibi mirabiliter exercens.

Sed et hoc sacerdotale officium, a prima hora diei usque ad nonam horam a fidelibus exerceri potest, secundum quod necessitas temporis in moribus hominum inuenerit, quoniam et Adam in mane surgens ad horam nonam seductus est, et quia etiam passio Filii mei in crepusculo diei inchoata, ad horam nonam consummata dignoscitur: ita quod in cruce moriens exspirauit, et morte sua mortem uiriliter superauit. Ubi et Ecclesia Unigenito meo assistens, dotem suam ibi suscepit; quod et nunc a filiis eiusdem Ecclesie celebrandum est. Hoc autem officium a sacerdotibus in sacrificio in  ieiunio uentris et non in repletione eius celebrandum est, ne coagulatio escarum spirituale desiderium euacuet; quoniam prius etiam sumi debet spiritualis epulatio, et postea carnalis refectio; et quia etiam spiritus honorandus est, et caro refocillanda. Nam hoc sacramentum spirituali desiderio et non carnali cupiditate accipiendum est: et ideo in ieiunio, et non super epulis percipi debet, nisi in necessitate illa, si homo in hac opinione positus est, quod de mundo transiturus sit. Sed Filius meus circa finem diei corpus et sanguinem suum discipulis suis dedit; quoniam eis uerum mane uite attulit. Et quia etiam in consummatione seculi, morte in hominibus temporaliter transeunte, electi sicut sol in regno meo fulgebunt . Et hoc modo  ipse Unigenitus meus resurrectione sua demonstrauit animas iustorum ab inferno se abstrahere, et genus humanum in restaurationem eterne uite se reducere, quam reprobi angeli perdiderunt mortem, nullo alio eis suggerente, appetentes, ita quod a nullo alio insidiatore quam a seipsis seducti sunt; cum nec gustum peccati in seipsis haberet, uelut homo in fragilitate corporis sui habet. Unde et homo quando ab insidiante seductus est fragilitatem corporis habens, a subleuante etiam ad uitam reductus est, et diabolus corporalem grauedinem non habens in peruersitate sua relictus est. Sed et homini uera et salubris refectio in perceptione corporis et sanguinis Filii mei data est, ut per hoc sacramentum inuisibiliter in anima refocillatus surgat,  et inuisibili aduersario suo uiriliter resistat.

Qui autem idem sacramentum in maiori aut minori quantitate percipiunt, sic intelligant; quia et ille qui plus et ille qui minus accipit unam eamdemque uim percipiunt, quoniam hoc sacramentum non in quantitate, sed in sanctitate est, ut percipientes secundum fidem ipsorum saluat, ut de manna sic scriptum est: Feceruntque ita filii Isrel, et collegerunt, alius plus alius minus, et mensi sunt ad mensuram gomor. Nec qui plus collegerat habuit amplius: nec qui minus parauerat reperit minus, sed singuli iuxta id quod edere poterant, congregauerunt . Quid hoc? Supernum sacramentum iuxta id quod eis preceptum est attendunt filii electionis; qui Deum ardenter uidere desiderant, et  colligunt illud in cordibus suis, secundum doctrinam principalium magistrorum suorum: et secundum id quod ab eis didicerunt scrutantur illud in animabus suis, alius plus deuotionis; et alius minus intentionis in secreto cordis sui habens. Unde et cum estimatione sua metiuntur: secundum id quod in animabus suis sentiunt, discernentes fidem quam in Deum habent, nec eam diuidentes, sed ipsam integram habentes, et quanta et quali deuotione corpus et sanguinem redemptionis sui percipiant considerantes. Sed idem sacramentum non erit huic sanctius qui plus ex eo perceperit, nec illi contractius qui minus ex eo sumpserit; sed secundum fidem eius qui illud percipit, ita et eum illuminabit. Quapropter, o homo, in magnitudine percipiendum  non est; quia fortissimus Deus tam in parua, quam in magna oblatione huius mysterii est, et ideo qui illud percipiunt, solum hoc attendant, quod trinum et unum Deum firma et integra fide in corde suo habeant. Et sic quisque fidelis sincero et recto corde secundum id quod possibilitas fidei in ipso exposcit, uires anime sue congregat, cauens ne altius aut profundius diuinitatem scrutetur quam sensu aut cogitatione sua capere potest, sed sobrie ut in Spiritu sancto edoctus est; timori Domini subiectus sit, quoniam homo pauper cinis est. Sed uos, o stulti homines, nolite dubitare an sacramentum istud quod hoc modo uobis demonstratum est, corpus et sanguis Filii mei sit. Recordamini ergo  unde Ade carnem et sanguinem creauerit, uidelicet de limo terre. Quid ergo uobis uidetur? An possibilius est mihi de oblatione ista facere carnem et sanguinem Filii mei, an de limo terre facere hominem? Sed uir semen de sanguine suo fundit, et femina suscipit illud. Et quid tunc amplius addunt? Nihil omnino aut in creatione aut in carne infantuli. Quis ergo format hominem in carne et in ossibus, ac in medullis, et in pulchra facie eius, nisi ego Pater omnium? Sed pater et mater non habent illam potestatem facere aut creare infantulum, nisi quod tantum in ardente libidine sanguinem suum excutiunt, et postea nullam potestatem in ea formandi habent. Nunquid uidere potestis quomodo hec fiant, nisi quod ea cernitis in formis suis? Tu autem, o  homo, dicis: Ego non uideo hanc oblationem carnem esse et sanguinem, ut hominem corpus et sanguinem esse cerno. Ad quod tibi respondeo: uos uidistis Filium meum in corpore et in sanguine, mortalem in terra: qui nunc immortalis in celo est, et ideo corporalibus oculis eum modo uidere non potestis, nec etiam quomodo caro et sanguis eius in altari consecretur; quod sacramentum, propter gloriam sacerdotis ibi non fit, sed propter gloriam Unigeniti mei, qui hoc officium cum discipulis suis in cena sua peregit. Sed ut me in claritate mea quandiu mortales estis uidere non ualetis: sic etiam nec carnem nec sanguinem Filii mei carnalibus oculis uestris carnaliter uidetis, secundum quod ea que inuisibilia sunt perspicere non potestis,  sed secundum hoc quod mortalis obtutus uester ea quam uisibilia sunt uisibiliter capere ualet.

Hoc autem sacramentum in triplici materia mihi offerendum est. Quomodo? In pane, et uino, et aqua, ob honorem Trinitatis. Unde si de his tribus aliquid defuerit; tunc ibi Trinitas ueraciter non colitur, quoniam in uino intelligitur Pater, in pane Filius, et in aqua Spiritus sanctus; ita qui uinum sine pane et sine aqua offert, Patrem colit, sed Filium et Spiritum sanctum negat; aut qui panem sine uino et sine aqua dat, Filium habet, sed Patrem et Spiritum sanctum abiicit; aut qui aqua sine uino et sine pane utitur, Spiritum sanctum attendit, sed Patrem et Filium recusat; aut qui uinum et panem sine aqua dat, Patrem et Filium habet,  sed Spiritum sanctum abnuit; aut qui uinum et aquam sine pane offert, Patrem et Spiritum sanctum colit, sed Filium negat; aut qui pane et aqua sine uino utitur, Filium et Spiritum sanctum attendit, sed Patrem recusat. Ergo in hoc sacramento diuisio non fiat; quia et ego indiuiduus manens, in tribus personis unus Deus inseparabilis sum, sicut et cogitatio, uoluntas et opus in uno homine sunt: sine quibus homo non est. Quod si in isto sacrificio defectus fuerit, ita quod ibi aut panis, aut uinum aut aqua negligitur, uere tunc ille ex cuius negligentia hoc euenit, graui uindicte subiacebit. Nam si hoc scienter per negligentiam teporis, seu infideliter per dubietatem incredulitatis actum est,  illum qui huic reatui subiacet ab oculis meis eiiciam, nisi ipse graui penitentia ad se reuersus, se ipsum pro hoc grauiter penitendo puniat; uel si hoc ignoranter per negligentiam obliuionis euenit, tunc ille qui in hoc reus est, de hac culpa sua in correctione penitentie mihi responsurus est; quoniam acute non pro pexit si hec omnia adessent que ad sacrificium meum pertinebant. Cum enim Filius meus in cruce pependit, ibi nichil saluationis defuit, quia per effusum sanguinem suum saluationem animarum hominibus attulit, unde nec in hoc mysterio quidquam deesse debet. Nam sacramentum hoc, sacratissima sanctificatio in omni sanctitate est, et propterea caro ista et sanguis iste omni fide et deuotione accipiendus est.

 Quicunque hanc sacratissimam carnem accipit, et sanguinem eiusdem mysterii sumere non recuset, quoniam Filius meus supra omnia est mundus, et speculum in uirtutibus, ac ideo nobilissimus sanguis eius est accipiendus, nisi pre simplicitate accipientis sacerdos timeat periculum effusionis, et tunc illo accepturo fiat secundum simplicitatem infantium, quibus esca panis conceditur, et potus uini denegatur, ita et isti hec sacrosancta caro tribuatur: et fluens sanguis subtrahatur, ne maius periculum inde oriatur, et quia etiam illa sacrosancta caro sanguini suo et sanguis ille carni sue in una sanctitate coniunctus est. Quod si homo ille huius discretionis est, quod possit mysterium custodire, tunc cum ei illa sancta caro  ad comedendum datur, tunc et sanguis eiusdem carnis ipsi ad potandum datur. Sacerdos autem qui hoc sacramentum celebrat, diligenter iis indumentis quibus antiqui Patres edocti per Spiritum sanctum ad idem officium indui constituerunt, uestitus sit, et accuratissime uerba illa que Spiritus sanctus eisdem Patribus ad celebrationem huius mysterii inspirauit attendat: sollicite cauens ne quidquam in eis omittat, deuotissime etiam inspiciens, ne exemplum hoc transcendat, ubi Filius meus panem et calicem accepit, et discipulis suis ad manducandum et ad bibendum dedit. Sed qui in indumentis aut in uerbis ad hoc officium pertinentibus quidquam per negligentiam obliuionis  ignoranter deliquerit, graui et salubri penitentia corripiendus est. Attamen misericordiam meam querens inueniet, quia transgressionem istam non in uoluntate aut in malitia cordis sui perpetrauit. Qui uero id scienter aut per indeuotionem uoluntatis sue, aut per nequitiam cordis sui in eisdem sacramentis transgressus fuerit, huic offensus dicam: Serue nequam, cur non eras sacerdotali ueste recte indutus, ut in Spiritu sancto tibi instituerunt antiqui maiores magistri tui, in significatione spiritualis officii ut mihi semper ministrant angeli mei? Et cur etiam neglexisti modum uerborum illorum que tibi in Spiritu sancto tradiderunt iidem Patres tui in consecratione corporis et sanguinis Filii mei, ad salutem et gloriam generis  humani? Unde qui in hoc reatu culpabilis est, inde mihi responsurus est, si non graui afflictione penitendo seipsum punierit. Sed sacerdos qui epulas istas ad altare meum offert, inde ieiunus his epulis non recedat, sed refectionem anime sue in corpore et in sanguine Filii mei percipiat. Quod si nouit grauioribus oneribus se grauatum et his epulis indignum, tunc non presumat ad mensam meam accedere, nec illotus a fetore criminum suorum Filium meum tangere, ut illi et mensam et gloriam natiuitatis sue contaminauerunt, qui caput lucentis lucerne crudeliter absciderunt. Quapropter et iste qui ita contaminatus est, uarietatem pestis sue summo sacerdoti, scilicet Filio meo ostendat, et etiam coram alio mortali sacerdote  se accuset, qui sibi remedium consolationis cum penitentia demonstret, et sic demum ad officium suum purifactus accedat.

Sed ego Pater omnium, secretam dispositionem sacratissimi colloquii per quod me sacerdos ad altare inuocare debet; in multis et in magnis sermonibus esse nolo, sed in recta ordinatione priorum magistrorum, quos donum sancti Spiritus in recta admonitione me inuocare edocuit, et hoc in multiplicitate stulte sapientie esse non debet, sed in simplicitate cordis; quia in multiloquio non delector, sed in puritate cordis illorum, qui me deuote querunt, et qui me in ardore caritatis benigne amplectuntur. Alias enim electis meis cum me querunt gratiam meam secundum uicissitudinem  donorum Spiritus sancti impendo: in hoc autem sacramento me totum ipsis ostendo, quoniam Filius meus in me et ego in ipso, et Spiritus sanctus in nobis et nos in ipso et unum in diuinitate sumus, sicut et corpus et alia et uires illius unus uiuens homo est. Unde qui ad hoc sacramentum accedit, caueat ne ita ueniat ut gloriam Diuinitatis offendere possit. Sed tu; o homo, dum ceteri homines ad percipiendum ipsum sacramentum ad sacerdotem accedunt, quinque modos in eis consideras, quia illi qui perceptionem diuini mysterii a sacerdote suo accipere desiderant, quinque sensus corporis sui a fece peccatorum suorum emundet, et eos a subripiente immunditia, digne et laudabiliter custodiat, ut tanto salubrius idem percipiant.  Quapropter etiam ex iis qui ad ipsum sacramentum ut uides accedunt, alii in corpore lucidi et in anima ignei sunt, quoniam ipsi claritatem fidei ad ipsum sacramentum habentes, non dubitant quin uerum corpus et uerus sanguis Filii mei sit, et ideo dum illud hac fide percipiunt in carne sua uegetantur et sanctificantur, ita ut per hoc mysterium sanctificati, post resurrectionem in eodem corpore suo appareant in celo, atque in anima sua igneo dono Spiritus sancti transfunduntur et accenduntur; quatenus hac illustratione perfusi, terrena respuant et celestia desiderent. Quomodo? Quia ut a uento ignis incendium excitatur, sic et isti per sacramentum hoc ut in superno  amore ardeant, imbuuntur. Sed alii in corpore pallidi et in anima tenebrosi uidentur, quia tepidi in fide, firmam fidem ad idem sacramentum non habent, sed duri sunt sapientiam intelligere, ueluti puer cuius opera in stultitia sunt. Nam foris in auditu auris audiunt, et in tarditate cordis sui ea que ipsis de ipso sacramento dicuntur non sapiunt, ita quod illa libenter in fide perfecte comprehenderent, sed tamen pre dubietate que in ipsis est non possunt intueri, quanta sanctitas in illo sit. Unde et in interiori homine tenebris circumdati sunt, quoniam mentem suam sursum ad perfectionem illam eleuare non ualent, quia in peccatis concepti, pre pendere corporalis fragilitatis ad perfectionem credulitatis illius graues  sunt, spiritui tamen plus consentientes ita quod fidem libenter intelligerent si pre tepore cordis sui possent. Qui enim maioribus oneribus peccatorum in operibus suis nondum sunt grauati, hos quamuis ueluti inuitos spiritui consentire oportet, quoniam anima maiorem potestatem adhuc habens, quia nondum in peccatis interempta est, corpus uoluntati sue subiicit. Nam hec sunt certamina que sunt inter corpus et animam; quia anima corpori uult dominari, quoniam ipsi contrarium est quod caro in concupiscentia sua habet quod peccatum est, et corpus dedignatur iustitiam que in desiderio anime est quia ipsa uitam diligit. Quid hoc? Quod mortuum est, mortuum appetit, et quod uiuit, uiuens diligit. Quomodo? Caro amat peccatum,  et anima diligit iustitiam, et in hoc sibi aduersantur, et raro sibi consentiunt. Sed ut puer sine labore et sine intellectu sensus sui pascitur et saturatur: ita et isti homines hoc sacramento quasi per ignorantiam uiuificantur, quoniam illud nec per infantiam nec per contumaciam dedignantur; sed tantum simplici animo amplectuntur.

Quidam uero in corpore hirsuti in anima multa immunditia humane pollutionis perfusi sordent, quoniam isti in carne sua turpes et impudici sine pudore existentes, et fece uitiorum se polluentes; ut porcus luto se inuoluit, hoc modo animam suam diuersa sorde peccatorum humane contagionis inficiendo contaminant. Et cum ipsi in his uitiis  sordentes ad sacramentum corporis et sanguinis Filii mei ita illoti accedere non uerentur, graui examinatione pro hac presumptione sua emundandi sunt. In qua tamen purgatione misericordiam meam eis non denego, quia in mentibus eorum dignam penitentiam assurgere preuideo. Alii autem in corpore acutissimis spinis septi sunt, et in anima leprosi apparent; quia in corde suo ira, odio et inuidia circumdati, lenitatem, dulcedinem, et caritatem his spinis iniquitatis a se expellunt, unde ita mala appetentes, et bona deserentes, atque in irrisione ceteros homines contumelia afficientes, animam suam uelut pessimis ulceribus immundam reddunt. Qui cum hoc modo ad diuinum mysterium accedunt, seipsos grauiter ledunt,  sed tamen oculos meos ad eos conuerto, cum se in amaritudine punientes, gratiam meam penitendo postmodum requirunt. Quidam uero in corpore sanguinei et in anima uelut putridum cadauer fetidi uidentur; quoniam ipsi cruenta manu diuisionem in hominibus facientes, animam suam quasi putrescente tabe crudelissime peruersitatis, fetidam reddunt, quia timorem meum non inspicientes, hoc quod in homine constitui sua crudelitate destituunt. Unde, si ipsi hac contaminatione coinquinati corpus et sanguinem Filii mei percipere non timent, seipsos graui lesione deiiciunt, quoniam ita illoti sacramentum hoc contingere presumunt, sed tamen fons saluationis eos postmodum pertransibit,  si digna penitentia seipsos ab hac nequitia sua lauare studuerint.

Sed ex his omnibus dum quidam eadem sacramenta percipiunt, alii uelut igneo splendore perfundunt, alii uero obscura nube obtenebrantur, quia dum credentes ad mysterium corporis et sanguinis Filii mei accedere satagunt, tunc ii qui illud deuota mente et pura fide in bonis operibus fulgentes percipiunt, dono Spiritus sancti tam ad salutem corporis quam anime sue illustrantur, et illi qui illud contrario corde et uacillante animo in peruersis actibus torpentes sumunt, obscuritatem presumptiue infelicitatis ad detrimentum sui, et exterius et interius sibi ipsis inducunt, quoniam huic sanctitati illoti temere se coniungere presumpserunt.  Nam homo qui tam rebellis et contumax est quod non timet se polluere, aut simplici fornicatione in uisceribus proprii corporis sui tactu et delectatione, aut se contaminare duplici fornicatione educens semen suum cum uiro aut cum muliere, aut se discerpere ira, odio et inuidia cum ceteris hominibus, aut se cruentare homicidio in sibi occursantibus, et ita illotus et incorrectus temere presumit accedere ad corpus et sanguinem Filii mei sine purgatione confessionis, et sine penitentia correctionis, ille scienter et intelligenter iudicialem ignem culpa sua ingreditur. Quomodo? De hac presumptione et peccato suo ut aurum in fornace examinabitur, ita quod nullus puluis huius presumptionis in eo relinquetur, qua pollutus  et incorrectus ad communionem innocentis Agni accessit. Qui enim ita illotus ut dictum est ad sanctificationem corporis et sanguinis Filii mei accesserit, et ita sacramentum illud sumpserit, ad iudicium sibi hoc sumit. Quomodo? Sicut Paulus amantissimus meus dicit: Ita quicunque manducauerit panem uel biberit calicem Domini indigne, reus erit corporis et sanguinis Domini. Probet autem se ipsum homo, et sic de pane illo edat et de calice bibat. Qui enim manducat et bibit indigne iudicium sibi manducat et bibit, non diiudicans corpus Domini. Ideo inter uos multi infirmi et imbecilles, et dormiunt multi . Quid hoc? uere dico uobis: Qui comederit panem uite, uel  qui sumpserit poculum salutis quod sacramentum illius est qui Dominus celi et terre est, ita quod hoc indigne tractet sordens scilicet in peccatis, in hoc culpam suam sentiet. Quomodo? Quia corpus et sanguinem Domini sui id est Saluatoris mundi, mordaciter et moribunde accipit, cum pronus ad malum et pollutus immunditia, et oblitus timoris Domini, ita contaminatus palatium salutifere redemptionis aggreditur. Unde et homicidium ibi facit. Quomodo? Quoniam in multis uulneribus se ipsum confodit, cum sine detersione et sine lauatione penitentie crimina sua celans, sacramentum hoc temere tractat. Quapropter et ego illi dico: O miserrime et amarissime, quomodo audebas in lacum tante miserie Dominum tuum mittere,  quem semper desiderant celestes ciues inspicere. Unde amara penitentia in corpore et in anima tua examinaberis: ita ut si reatum tuum non correxeris, post resurrectionem mortuorum correptio ista in te inueniatur.

Et ideo fideli inspectione probet seipsum homo ille qui hic purgator sui esse uoluerit, et sic hac deuotione considerationis sue de pane illo sanctitatis accipiat, et de poculo illo suauitatis gustet, ut ita ad indeficientem refectionem perueniens esuriem debilitatis anime effugiat. Nam qui hoc sacramentum male tractauerit, et a sorde iniquitatis se non purgans illud indigne sumpserit, iudicium ultionis sibi imponit, quia illud impurgatus manducat et bibit; non tamen in hac presumptione sua  ledere aut offuscare mysterium preualens, sed seipsum condemnans. Et quia in uitiis sordentes ita ad sacramentum hoc accedere presumitis, ideo sunt in uestro consortio multi infirmi, scilicet illi qui sanctitate ista medicinam anime querere nolunt, sed qui sibi ipsis amarissimam infirmitatem in eisdem sacramentis imponunt, quoniam ea sibi ad iudicium sumunt. Et etiam multi imbecilles, uidelicet illi qui in lege Dei ita debiles sunt, que nullo modo inspicere uolunt, quis ille sit quem tam indigne suscipiunt. Quid hoc? Quia nolunt considerare quomodo Dominum suum timere et uenerari debeant, aut quomodo amara penitentia carnem suam puniant, quam ita in uitiis enutrierunt. Sed  quoniam ita negligentes sunt, idcirco etiam in obliuione huius negligentie obdormiunt multi nescientes nec scire uolentes quomodo peccata sua deflere debeant, uelut homo cum in dormitione somni est, nescit nec intelligit quid uel quomodo in corpore suo sit. Unde tu, homo, cum nec in confessionibus, nec in penitentia per te purgatus, corpus et sanguinem Filii mei illotus accipis, tunc in tremenda exquisitione de hac presumptione sordis peccatorum tuorum ita examinaberis, ut et mustum de immunditia illa quam in se habet purgatur, cum eam in feruore suo ab se eiicit.

Idem quoque sacramentum tanta diligentia et sollicitudine a sacerdote et a populo tractandum et  custodiendum est: ne a quoquam ita negligatur, ut super terram neglectum proiiciatur. Quia si per torporem neglectum super terram ceciderit, contumaciam illam per zelum meum, aut in terra, aut in homine ulciscor, nisi ipse homo penitentia et amaris uerberibus se puniat; quoniam caro et sanguis carnem et sanguinem restituere debet. Quomodo? Caro et sanguis hominis in homine lugebunt; que caro et sanguis Filii mei negligenter ab homine tractata sunt, sicut et tunc terra contremuit, et ut homines in timore concussi sunt: cum Filius meus in cruce positus spiritum tradidit. Sed si tu, o homo, in instabilitate cordis tui in te ipso dixeris: Quomodo oblatio ista in altari corpus et sanguis Filii mei efficiatur, tunc et ego respondebo  tibi: Cur hoc, o homo, interrogas, et quare hec sciscitaris? Num hec a te requiro? Quid scrutaris secreta mea de corpore et sanguine Filii mei? Nec ista a te requirenda sunt, sed tantum in magno timore et ueneratione ea suscipiens, diligenter custodi, et amplius de hoc mysterio noli hesitare. Nam me tam temere non debes tentare. Et quid hec ad te? Sed in certissima fide require me. Cum enim totam fidem tuam inspexero, tunc non quero a te quid sit corpus et sanguis Filii mei, uel quomodo mysterium hoc in altari consecretur. Et quis querit a te, o homo, an in igne ardorem ignis non sentias? Nullus. Sic nec tu in secretis meis temere require me, ne inde ledaris. Quod, si ea cum deuotione animi tui querere uolueris, tunc ea  in oratione, et fletu et ieiunio diligenter querere, sicut et antiqui Patres tui illa certissime quesierunt, et frequenter eis reuelata sunt. Cumque illa hoc modo scrutatus fueris, et inueneris, tunc quod reliquum est, Spiritui sancto relinques. Sed qui ad sacramenta hec accedunt, non per deuia sed per rectam uiam ueniant; ne ab eis proiecti, magnum casum anime patiantur. Quomodo? Nam pessimus deceptor, qui sine electione et sine consecratione principalis unctionis cathedram pastoralis officii fallaciter sibi usurpauerit, et nequissimus raptor qui pastorem suum expellens per sibyllos sibi consentientium cathedram eius uiolenter inuaserit: isti aut per seipsos sua uoluntate graui uindicte  subiacebunt, aut per zelum meum grauem sententiam inde sustinebunt; quia in pessima amaritudine ipsi sunt illum imitantes, qui in seipso maximum honorem habere uolens, ab omni gloria felicitatis in mortem deiectus est; et quia etiam Baal sequuntur, qui sibi ita illusit, quod se Deum fallaciter nominans, in dissipationem datus est. Et si in hac peruersitate mendacii et presumptionis sue sacros meos dare se simulauerint, tunc illi qui ab eis hoc modo potius inficiuntur quam deliniantur, ita in conspectu meo computantur, ueluti ii a populo derisui habentur quos pueri in iocis et in ludis suis sibi iocularias personas constituunt. Sed ut hoc in hominibus uanum est, ita et istud apud me ludibrium est, quod huiusmodi  inuasores in deceptione sua se facere simulant. Unde, quia edificatio eorum praua esse probatur, stare non potest, quoniam casura est. Et ideo si in templo meo quidquam in sacris ordinibus edificare uisi sunt, delendum est; quia iustitiam non habens, friuolum esse dignoscitur.

Ergo ab hac temeritate sua resipiscant: ne in penis consortes illius fiant, qui dum plus quereret quam deberet, ab altitudine in profunditatis abyssum missus est. Sed et ille laniator, qui unctionem sacerdotalis officii non habens per insaniam mentis sue ita furiose ad altare meum accedit, tanquam illusor sim, aut ioculator, hic mensam nomini meo consecratam temere tangens, sacram uidelicet oblationem offerre uolens, quod sui officii  non est, Filium meum duro cruciatu uulnerare non timet. Quomodo? Ut incredulus sua incredulitate Deum inuadit, et ut uesanus sua insania in ignem currit: sic iste me Deum nesciens, nec ardentem ignem me sentiens, timorem meum abiicit, nec mansuetudinem meam diligit; sed Filium meum uulnerat, cum non unctis labiis sermonem illum dilaniat, quem ipse Unigenitus meus sponse sue contulit, cum ei corpus et sanguinem suum in dotem dedit. Unde huic tam temere eum inuadenti dicitur: Quis tangit Filium meum tam contumax et non unctus? Sed iste qui hoc modo ad altare meum accedit, quoties Filium meum predicto secreto sermone inuocare presumit, toties eum uulnerare contendit; non quod eum ita ullo dolore cruciet,  sed quia eum tam presumptuose tangere non timet. Qui, si in hoc contemptu sine penitentia permanserit, inter illos in penis stabit, qui Filium meum sine causa uulnerarunt. Quapropter ne hec tormenta sentiat, lamentationem afflictionis sibi assumat, ita tamen ne amodo ad ministerium altaris mei accedere presumat. Ceteri autem qui sub sacerdote in seruitio ecclesiastici officii ministrare contendunt, caueant ne sine modo iustitie eidem ministerio appropiare presumant, ne si rectitudinem illam sibi fallaciter usurpauerint, tunc informes et impoliti inuenti a constructione ecclesiastice edificationis iusto iudicio eiiciantur. uolo enim ut ministri mei, sine dolo et sine sorde in conspectu meo mundi appareant. Quomodo? Ut  recta electione ad altare meum accedant, et tunc etiam ibi sine immunditia mihi assistant. Quomodo? Ne ad secularem copulationem respiciant, quia spiritualem elegerunt. Quomodo? Quia seruitutem meam adierunt. Sed si quis eorum ardenti libidine carnis sue utitur, corpus suum abstinentia et ieiunio maceret, atque frigore se et flagellis castiget. Quod si tandem in pollutionem mulieris labitur, tunc contaminationem illam uelut ardentem ignem et mortiferum uenenum fugiat, atque amara penitentia uulnera sua detergat; quoniam uolo ut mihi in castitate seruiatur. Quomodo? Quia et Filius meus castissimus erat, qui et hos omnes ecclesiasticos ordines in se ipso demonstrabat. Quomodo?  uidelicet obsequendo, precando et offerendo. Quomodo? Quoniam et circumcisio eum suo obsequio tetigit, et prophetia eum suo clamore demonstrauit, ac ipse per se ipsum hominibus predicauit, et tandem uiuum sacrificium in ara crucis se obtulit. Et quia ipse se ipsum in castitate holocaustum dedit, sic et illi castitatem eius imitentur qui ei ad altare holocaustum offerre conantur; qui tamen non solum castitatem in aliis tenebunt, sed et in se ipsis eam conseruabunt. Quomodo? Ut sacerdos a contagione mulieris se custodire debet: sic etiam a seipso se contineat, scilicet cauens ne tactu manuum suarum pollutionem de se educat, ita ne strepitus libidinis in ipso erumnose tumultuet. Nam crimen Ade hominibus mortem inferens, in ipsis  sensus fornicationis excitauit, et ideo carnem suam homines constringant ne casibus mortis turpiter subiaceant. Quomodo? Quia Filius meus mortem superauit, et ipsis uitam dedit. Qui quoniam in integritate uirginalis pudicitie carnem assumpsit, idcirco etiam casti esse debent, qui ipsi famulari desiderant ut ex diuino precepto scriptum est: Estote parati in diem tertium, et ne appropinquetis uxoribus uestris . Quid hoc? Qui Deo singulariter seruire uultis, estote cum uoluntate cordis uestri parati in diem serenitatis illius, ubi sancta et ineffabilis Trinitas ueraciter apparens mirabilia sua in magno miraculo demonstrat. Et ideo, si ibi Deo digne appropiare uultis, cauete ne carnali affectu uos coniungatis, carnalibus copulis  uidelicet, ne sanguinem uestrum sanguini fragilioris estimationis commisceatis. Quod uos, o sacerdotes et ceteri ministri mei, qui sub spirituali nomine militatis, cauere debetis; quia etiam nec apostoli quos subsecuti estis, se in diuersa diuidebant, nec uobis tale exemplum relinquebant. Nolo enim ut due copule scilicet spiritualis et carnalis studii in sacerdotibus sint; quoniam sacerdos iustitiam Dei sibi copulabit, ita ut uxor eius sit, cum qua ceteros populos enutriet et docebit, ut pater filios suos educare et docere solet. Et quomodo aptum esset ut sacerdos duas copulas in recta mensura exerceret: que sibi in diuersitate contrarie sunt. Quomodo? Una carnalis et alia spiritualis.

 Et cum sacerdos pastor et pater illorum hominum sit qui carnale coniugium habent, si tunc ipse equali modo possideret, quis tunc ipsius sacerdos esse deberet? Nullum alium sacerdotem habere posset qui ipsi preesset, quam diabolum qui sacerdos illius esse deberet, quoniam et eum uenenum sub melle abscondentem imitatus fuisset. Quomodo? Quoniam ut diabolus malum sub bono abscondit, ita etiam huiusmodi sacerdotes qui turpitudinem suam magis sequuntur quam castitatem diligant, carnalem copulationem sub spirituali coniugio, quasi uenenum sub melle celare nituntur. Sed quia Filius meus totus in castitate est: ideo etiam et hi castitatem amare debent, qui corpus  et sanguinem eius in altari tangunt; quemadmodum scriptum est: Sacerdos, et scortum et uile prostibulum non ducet uxorem, nec eam que repudiata est a marito, quia consecratus est Deo suo, et panes propositionis offert . Quid hoc? Ille qui ad hoc positus est, ut sacrificium Deo offerat, iniustitiam diaboli qui in omni spurcitia totius iniquitatis communis auctor est non diligat, nec etiam sensus suos ita uiliter deiiciat, ut cum iugum meum ferre uult, uoluntatem carnis sue contra iustitiam Dei et contra exempla antiquorum sanctorum turpiter amplectendo sequatur, ne ita immunditiam illam que repudiata est ab eisdem antiquis Patribus suis  in contumeliosis actibus perficiat. Has ergo  sordes ipse deserens, amator iustitie Dei sit; quoniam in sanctitate consecratus Deo suo est, uidelicet a carnalibus concupiscentiis in operibus nascentium filiorum abstractus. Unde ita sobrius et impollutus existens, panem illum qui pro salute hominum in mensa consecrationis ponitur, offerre potest. Quid hoc? Scilicet quia sacrificium illud quod est uita uiuentium, et refectio animarum, speculumque omnium uirtutum, que per sanctam innocentiam in forma castitatis perspicue sunt, ab omni sorde mundissimum est. Quapropter et illi qui idem sacrificium oblaturi sunt, sine spurcitia pollutionum esse debent, se etiam continentes ab epulatione et ebrietate, a ioco, a risu, atque a leuibus et incompositis moribus; sed sint in reuerentia  illa, ut successoribus antiquorum patrum de quibus plantati sunt conuenit, et in dignitate illa ut honorabiles patronos decet. Et etiam ita uiuant ne sint duplices in duabus personis, id est ne simul in seculari et in spirituali uia ambulent, quia difficile est duobus dominis simul famulari, ut etiam Filius meus in Euangelio testatur dicens: Nemo potest duobus dominis seruire . Quid hoc? Nullus qui mortalem tunicam indutus est, ualet pre teneritudine sensus et corporis sui duobus dominis pariter et equali obsequio seruitium exhibere. Quid hoc? Quia non potest domino rectitudinis et domino iniustitie simul famulari. Quare? Quoniam rectitudo iustitiam abiicit, et iniustitia rectitudinem impugnat. Sic etiam sacerdos  non potest simul et pari deuotione habere ancillam et dominam, uidelicet carnalem copulam et spirituale consortium; quia hec duo in perfectione simul esse non ualent. Quoniam illud quod carnale est, impugnat hoc quod spirituale est, et spirituale deprimit illud quod carnale est. Quod et Paulus amicus meus cognoscens, illud ita esse uoluntate mea demonstrat, cum dicit: Oportet ergo episcopum irreprehensibilem esse, unius uxoris uirum . Quid hoc? Necesse est ut ille qui ceteris hominibus in officio spiritualis magisterii preeminet, ita uitam suam constituat, ne scandalum offensionis et reprehensionis in eo inueniatur. Quomodo? Quia sacerdos duas personas habere non debet,  ita ut simul maritus carnalis uxoris et uir spiritualis coniugis sit; sed unius uxoris uir, scilicet Ecclesie in sanctitate erit, que unica in Filio meo est, quoniam una Ecclesia in ipso surrexit. Sed hec quamuis una sit, tamen plurimos maritos habet; quia cum sacerdotibus Filii mei qui quotidie in officio ipsius sunt nuptias peragit; uirgo tamen in integritate sua permanens, quoniam in ipsa fides incorrupta est. Quapropter et idem Paulus uas meum non dixit ut hec uxor unius mariti esset, quia sacerdotibus illis qui usque ad nouissimum diem in eodem Unigenito meo surgunt coniuncta est, usque dum etiam nuptie ille ueniant, que nunquam ulla mortalitatis instabilitate deficiant;  sed et illi qui sub sacerdotibus in seruitio altaris mei proxime ministrant, eiusdem uxoris mariti sunt, quemadmodum idem Paulus fidelem doctrinam hominibus per me prebens locutus est, dicens: Diaconi sint unius uxoris uiri, qui filiis suis bene presint, et suis domibus . Quid hoc? Isti qui sui iuuaminis obsequio sacerdotibus assistunt, sint unius uxoris fideli coniunctione mariti. Et que est uxor illa? uidelicet castissima sponsa que nulla corruptione ledi potest, ut mulier illa corrumpitur que uirginitatis florem et innocentiam suam perdit quam in initio desponsationis sue habet, cum adhuc cum sponso suo incorrupta manet. Unde et isti desponsatores cum hac uxore iustitie tam fideliter conuersentur, ut  et iis qui adiutorio eorum in spiritu et aqua regenerati sunt, bona exempla uirtutum prebeant, ut et etiam officio suo quod ad munimen ecclesiastice mansionis pertinet, fideli sollicitudine insudent, quemadmodum secularis homo filiis suis et domni sue omnem deuotionem procurationis sue intendit. Sponsam enim istam ostendit Paulus amicus meus sacerdotibus et ceteris ministris altaris mei, quatenus illam sibi in uxorem eligerent, et carnalem coniugem non appeterent. Nam nec idem Paulus, nec ceteri discipuli filii mei, nec reliqui Patres scilicet eorum sequaces hoc exemplum per semetipsos illis dabant, ut carnalem coniugem acciperent, et illam desererent quam sibi prius in spiritualem uxorem elegerant. Sacerdos enim qui tam  contumax in peccato est ut mulierem secundum uoluntatem carnis sue illicite accipiat, adulterium perpetrat; quoniam rectam uxorem suam, id est Ecclesiam que sibi spirituali officio desponsata erat deserit, et aliam secundum libitum mentis sue impudice ducit. Sed quamuis sibi difficile sit ut in hoc ardore se constringat, tamen propter supernum amorem a concupiscentiis istis se contineat, ut etiam Filius meus in Euangelio hortatur, dicens: Sunt etiam eunuchi qui de matris utero sic nati sunt, et sunt eunuchi qui facti sunt ab hominibus, et sunt eunuchi qui seipsos castrauerunt propter regnum celorum; qui potest capere capiat . Quid hoc? Quoniam sunt aliqui homines qui de  materno utero ita egressi sunt, quod pre frigiditate uel imbecillitate corporis sui coniuges habere non possunt. Unde propter hanc continentiam suam, utilitatem mercedis non accipient, nisi quod solum de opere illius peccati penas non sustinebunt; quia de peccato quod non perpetrauerunt penas non habebunt. Et sunt alii homines qui per uoluntatem aliquorum hominum ita in corpore suo debilitati sunt, quod uoluptatem carnis sue in hoc coniugali opere exercere non ualent; sed et ipsi ita se continentes gloriam laudis inde non merentur, quoniam quamuis hoc opus incendii perficere non possunt, tamen in uoluntate sua multoties ardorem turpitudinis sentiunt. Et sunt alii homines scilicet spiritualem uitam aggredientes qui sibimetipsis  hoc subtrahunt, quod facile cum corpore suo perficere possent; quoniam propter gloriam superne hereditatis carnalem copulam contemnunt, nec eam habere uolunt, et ideo maximam laudem cum mercede beate remunerationis inde habebunt. Quapropter et eos sacerdotes mei, et omnes ad officium altaris mei pertinentes plenissima uoluntate sua imitari debent, ut coronam continentie cum maximo tripudio superni gaudii percipiant. Et ideo quicunque in uoluntate cordis sui potest hoc exemplum capere, ita quod pleno desiderio beatitudinis corpus suum superare ualet, et concupiscentias carnales abiicere, ille cum ardentissima deuotione capiat celeste consortium, in constrictione carnis sue carnalem copulam fideliter  relinquens.

Qui autem se non ualet continere qui in uoluntate carnis sue ardeat, hic nec propter personam superbie, nec propter appetitum diuitiarum, sacerdos aut alius minister sacerdotalis gradus fiat ne, si postea in delectatione carnis sue ceciderit, magnum detrimentum sui sentiat. Nam ipsi corpus suum a contagione feminarum continebunt, qui ad ministerium altaris mei accedere solent; nec qualibet occasione matrimonia coniugiorum sibi copulabunt, sed et sua uoluntate et seruitii mei rectitudine se caste continebunt, alioquin sanctum seruitium in altari meo uitare debent. Quod tamen seruitium quamuis quibusdam hominibus, qui se  prius seculo subiugauerant, aliquando concessum fuisse reperiatur; tamen in illis apparuisse cernitur qui ante susceptum et non post susceptum seruitium meum carnali iugo se supposuerant, ita tamen quod eodem iugo ab eis postmodum absciso, deinde in ipsis Spiritus sanctus preconia laudis in mirabilibus suis operatus est, cum hoc in primordio surgentis Ecclesie propter paucitatem sacerdotum in miraculo concessum sit; sed nunc ipsa adulta et bene confortata, ministris eius multiplicatis, iuxta id quod ecclesiastica censura de eadem causa ostendit precauendum est, secundum hoc exemplum, quoniam ab initio nascentis mundi masculis feminas de proxima stirpe suam ducere ob raritatem hominum concessum est, quod tamen  nec ipsis dilatatis prohibendum est. Quia etiam informes et impoliti lapides in fundamentum edificii poni solent, cum tamen postea pulchri et bene compositi lapides in muro parietum eius exquirantur: ita etiam in infantia Ecclesie sacerdotes secundum quod tunc inueniri poterant, in officium illud positi sunt: sed modo in spirituali populo plenus numerus illorum reperitur qui ad sacerdotalem officium apti sunt ita quod seculari onere terrene copulationis occupati non sunt. Quoniam non expedit ut paterfamilias qui preceptum in seculari coniugio suscipit, nuntius meus in sacerdotio uocetur. Unde audi similitudinem hanc: Rex quidam multa fortitudine pollens paruum exercitum congregauerat, quem cum diligenter intuitus esset, rudem eum  ad exercitium laboris uidens, ex eo quemdam cum quibusdam aliis communis plebis tollens quos idoneos ad procurationem prospexit, eidem exercitui prefecit, quia excellens germen huius nobilitatis nondum maturum erat. Sed cum deinde iam idem exercitus augmentum sui cepisset, et cum iam in eo nobiles adulti fuissent, rex ille quodque ius in illo exercitu bene et ordinate disposuit, ac duces et presides ex nobilioribus illis ei secundum quamque iustitiam prefecit. Quid hoc? Rex celestis cuius fortitudo super omnes est, in plantatione Ecclesie modicum agmen credentium coadunauerat. Quod acutissima exquisitione perscrutans infirmum et debile illud adhuc ad sustentandum corporales passiones pro eius nomine considerauit, et  ita Petrum qui unus ex ipso existens prius in terrenis actibus conuersatus fuerat, atque post eum aliquos alios qui etiam aliquando succum terre gustauerant a sorde temporalium rerum emundans, quoniam eos sagaces et fideles, et ad curam animarum, et ad sustentationem corporum in plantatione sua esse prenouit, fidem catholicam amplectentes, in officio districtionis et relaxationis pretulit; quia rutilans aurora in ardore castitatis humana contagia exurens, nondum flores sue dulcedinis in hominibus late diffuderat. Sed iam multitudine ecclesiastici germinis per circuitus totius mundi late disseminata, et gloria ecclesiastici honoris iam nobiliter confortata, idem rex supernus tam secularia quam spiritualia dona hominibus  benignissima et decentissima dispositione inspirauit, atque sacerdotes et ceteros ministros diuinorum officiorum sobrietatem et castitatem suam ecclesiastico iuri secundum iustitiam Dei honestissime conseruantes instituit. Unde, o homo, quia iam inter spirituales homines multi exorti sunt qui contra seculum et contra diabolum militare laborant et qui in castitate et constrictione corporis sui ad altare meum accedere festinant, uolo ut sacerdotes mei sine contagione terrene copule in conspectu meo appareant. Nam cum in ueteri Testamento sacerdotibus preceptum sit ut cum ad altare meum accederent se a contagione mulierum continerent, hoc totum in nouo Testamento sacerdotibus  meis ad plenam perfectionem perductum est, ita ut quod illi ueteres quasi una hora in castitate cauebant, hoc isti noui ab initio pueritie sue usque ad finem senectutis sue compleant. Et cum de ueteribus sacrificium in coniunctione mulieris pollutum suscipere nolui, multo magis de nouis sacerdotibus Filium meum in castitatis officio tractari uolo.

Nec quisquam immaturus et inconsecratus ecclesiam suscipiat, nec etiam plures ecclesias appetere presumat, ne si in etate pueritie aut sine consecratione sacerdotalis officii ecclesiam suscipere presumpserit, uel unam habens etiam plures sibi subiugare tentauerit, preuaricator iustitie in hoc existens grauissime districtionis iudicio discutiatur,  uelut ille qui ante legitimum tempus, uel sine legitima desponsatione fornicari non timet, uel legitimam uxorem habens, se polluere cum aliis in adulterio festinat. Sed et de omni populo qui est in Christiano nomine sacerdotes sapientis ingenii et uirilis animi eligendi sunt: ita tamen ut recto ordine, et iusta unctione atque uoluntario animo ad seruitutem meam ueniant. Hoc tamen esse non debet ut ii ad officium altaris mei accedant, qui in aliquo membrorum suorum debilitate claudicant; quia nec etiam in regno celorum ulla macula diuersorum uulnerum in animabus hominum apparebit. Et ideo nolo ut altari meo assistant qui aliquo membrorum suorum destituti sunt. Sed quamuis ipsi in corporibus suis debiles sint: tamen  pro hac destitutione membrorum suorum a regno celorum non separabuntur, si tamen sanitatem animarum suarum habeant, ita si in puritate bonorum operum me querunt; nolo tamen ut ministerio altaris mei fungantur, sed ut efficaciam bonorum operum humiliter operentur. Sic etiam nec femine ad idem officium altaris mei debent accedere, quoniam ipse infirmum et debile habitaculum sunt, ad hoc posite ut filios pariant, et eos parientes diligenter enutriant. Sed femina, non per semetipsam, sed de uiro infantem concipit, sicut nec terra per semetipsam, sed per agricolam aratur. Quapropter ut terra semetipsam arare non potest, ita nec femina in officio consecrationis  corporis et sanguinis Filii mei sacerdoti comparanda est, quamuis in laude Creatoris sui sonare possit, ut et terra ad irrigationem fructuum pluuiam suscipit. Et ut terra omnem fructum profert, ita etiam et in femina omnis fructus boni operis perficitur. Quomodo? Quia summum sacerdotem: sponsum accipere potest. Quomodo? uirgo desponsata Filio meo sponsum eum accipit: quoniam corpus suum carnali uiro conclusit, et ideo in sponso meo sacerdotium et omne ministerium altaris mei habet, atque omnes diuitias ipsius cum eo possidet. Sed et uidua eiusdem Filii mei sponsa potest appellari, que carnalem uirum renuens sub alas protectionis eius fugit. Et ut sponsus sponsam suam ualde diligit, sic etiam Filius meus sponsas  suas dulcissime amplectitur, que ad eum amore castitatis sollicite currunt. Sed et nullo modo uir femineo uestitu induatur, nec femina uiri habitu utatur, ut hoc modo utraque persona discernatur; scilicet ut uir uirilem fortitudinem in se demonstret, et ut femina femineam infirmitatem in se ostendat. Quoniam hoc ab initio humani generis ita in dispositione mea est: nisi aut uir in periculo mortis, aut femina in periculo castitatis sit. Tunc si ad horam illam aut uir secundum feminam, aut femina secundum uirum uestitum suum humiliter in timore mortis mutauerint, cum misericordiam meam de hoc facto suo quesierint eam inuenient; quia illud non in temeritate, sed in periculo salutis sue fecerunt. Et quoniam femina  uirili habitu uestiri non debet: ideo etiam ad officium altaris mei non accedet; quia uirilem personam nec in capillis nec in uestitu suo demonstrabit.

Qui autem ad altare meum accedunt, in castitate in conspectu meo appareant. Et non solum isti: sed et ceteri qui sacramentum corporis et sanguinis Filii mei percipere desiderant, ne se ip os in casum ruine mittant. Sed multi tam inter spirituales quam inter seculares inueniuntur qui se non solum fornicatione mulierum polluunt, sed etiam in contrarietate fornicationis se contaminantes, grauissimum onus districti iudicii sibi imponunt. Quomodo? uir qui secundum modum femine cum alio uiro peccauerit, amare contra  Deum peccat, et contra coniunctionem illam qua Deus masculum et femi am coniuxit. Unde etiam ambo coram Deo polluti, nigri, atque luxuriosi; horribiles ac molesti Deo et hominibus, et rei mortis apparent; quia contra Creatorem suum, creaturam que in ipsis est destituunt. Quomodo? Deus uirum et feminam coniunxit, scilicet hoc quod forte et infirmum erat simul copulauit, ut alterum ab altero sustentaretur. Sed isti contrarium adulteri, cum uirilem fortitudinem suam in mollitiem contrarietatis transferunt, rectam institutionem maris et femine abiicientes, Satanam in peruersitate sua turpissime subsequuntur, qui illum qui indiuiduus est scindere et diuidere in  superbia sua uolunt. Nam ipsi alienum et contrarium adulterium in peruersis artibus suis in semetipsis constituunt, et ideo in conspectu meo polluti et contumeliosi apparent. Qui autem eodem modo in hanc contraria fornicatione peccauerit cum muliere, uoracissimus lupus in ista peruersitate sua est. Quomodo? Nam ut homo ille contrarius et molestus esset hominibus, qui pulcherrimas et mundissimas epulas habens eas abiiceret, et stercus quod in egestione hominis egreditur comederet: ita etiam et isti indigni et immundi coram me sunt; quoniam rectam institutionem coniunctionis in muliere deserunt, et alienam preuaricationem in ea querunt. Sed et femina que has diabolicas artes rapit quod se uirili officio cum  altera femina coniugari simulat, uilissima in conspectu meo apparet, simul et illa que se huic in tam contumelioso facinore subiicit. Quia cum uerecundiam ad passionem suam habere deberent, alienum ius sibi impudice usurpauerunt. Et quoniam in extraneum modum se transmutauerunt, idcirco transposite et contemptibiles mihi sunt. Illi quoque mares qui cum tactu preputii sui semen suum educunt, magnum casum anime sue imponunt; quia in hac inquietudine se omnino concutiunt, et ideo uelut immunda animalia que catulos suos deuorant, coram me apparent. Quoniam semen suum peruerse excutientes, illud ad contumeliosam pollutionem deducunt. Quos et femine impudico tactu imitantes, cum in incentiuo ardere  ardentis libidinis in constrictione corporis sui semetipsas fatigant, ualde culpabiles exinde sunt, quia cum in castitate se continere deberent, se in immunditia polluunt. Unde tam femine quam uiri qui proprio tactu corporis sui semen suum de se excutiunt, in hac sorde sua ulceribus et uulneribus semetipsos in animabus suis inficiunt, cum propter amorem meum in officio castitatis se constringere noluerunt. Quid hoc? Quia cum homo stimulum carnis sue se pungere senserit: in cauernam continentie currat, et scutum castitatis apprehendat, atque ita se ab immunditia defendat. Quomodo? Zizania de tritico eiiciat, id est strepitum libidinis a suauitate castitatis separet. Unde quisquis gustum libidinis sic a se proiecerit: ualde dulcis et  amabilis mihi est. Sed uos, o homines, castitatem abiicitis et libidinem amatis, cum etiam non solum fornicatores hominum, sed etiam fornicatores pecorum estis ita quod semen uestrum non in illud quod uiuit, sed in illud quod mortuum est mittitis, et quod consortem uestri deseritis, et illud quod uobis in seruitute subiectum est appetitis. Quapropter clamant super uos elementa dicentia: Heu! heu! nostri dominatores miscent se nobis in commistione seminis sui. Et ita de indignatione mea in operibus uestris tristitiam se habere demonstrant. Cur ergo intelligibilem intellectum uestrum in pecualem stultitiam uertitis, cum scitis uos homines esse? Nunquid creaui uos ad iuncturam pecorum? Nequaquam. Et quoniam illis uos  coniungitis, idcirco amarissima consortia nefandorum criminum cadent super uos, quia institutionem meam in iunctura maris et femine contomnitis. Nam quisquis in actibus suis se ita transmutat, quod hoc facit quod facere concupiscit, uidelicet quod se ita destituit, quod semen suum cum pecore effundit, hic maximam ruinam sibi inducit, ut etiam Satanas semetipsum per aduersitatem suam deiecit cum similis Deo e se uoluit. Quapropter uos omnes qui peruerso usu in diuersis huiusmodi pollutionibus uos contaminatis: concupiscentie uestre resistite, et corpora uestra castigantes amarissimam et ueram penitentiam cum planctu magno et ieiunio ac maceratione  carnis uestre atque cum diris uerberibus facite, ne in cumulum crudelissimi reatus uos impenitentes mittatis.

Non solum autem uolo ut homines a uigilanti immunditia se emundent, sed ut etiam a pollutione illa que ipsis dormientibus occurrerit se digne purgent. Nam si dormienti homini commotio seminis in somnis subrepserit; nolo ut ita in ardenti calore illo in sacramento officii altaris mei accedat, quousque ardor ille in eo sedetur, ut scriptum est: Si fuerit inter uos homo qui nocturno pollutus sit somno, egredietur extra castra; et non reuertetur priusquam ad uesperam lauetur aqua, et post solis occasum regredietur in castra . Quid hoc? Si est inter uos qui seruitio meo insudatis  homo qui per noctem polluitur in somno dormitionis sue, separet se de congregatione sanctitatis illius que ad altare meum pertinet, ita ut se mysterio illi coniungere non presumat, antequam, abeunte noxio calore, illo emundetur lauacro penitentie in confessione et compunctione cordis de incendio libidinis sue. Et tunc, penitentia illa que cor ipsius ita illustrauerat peracta, redeat in amore castitatis ad illos qui se fideliter ab immunditia pollutionis defendunt, et sacramentum illud quod totum in sanctitate est digne et honorifice adeat. Sed homo ille qui tam dormiendo quam uigilando fortiter in libidine ardet, caueat ne ardori suo incendium subministret. Quomodo? Scilicet escis illis que sibi succum libidinis offerunt, se  non inflammet, sed a carnibus illis que sine tegmine nude de matribus suis, id est de pecoribus, egresse sunt humiliter abstineat; quia in ipsis feruor ardoris est, qui tantus non est in carne uolucrum que sine tegmine non egreditur, sed cum tegmine teste fracto ouo nascitur. Unde etiam minus incendium in ipsa est. Sed et ab immoderato uino se abstineat, ne in superfluitate potato, uene ipsius noxio sanguine replete, in ardore incendii turpiter incalescant. Si quis autem in superfluitate causarum istarum laborat, sibimetipsi resistere per se non ualens, deuotissima intentione me querat, ac uulnera cordis sui humillima detectione mihi demonstret. Quomodo? uidelicet humili confessione coram sacerdote ea mihi aperiat. Et  cur hoc? Quia uera confessio secunda resurrectio est. Quomodo? In casu ueteris Ade humanum genus occisum est, quod nouus Adam in morte sua excitauit. Quapropter et in morte eiusdem noui Ade resurrectio animarum exorta est, ita quod homo peccata sua confiteri debet, quod uetus Adam non fecit, cum preuaricationem suam magis obtexit, quam eam confessus sit. Quomodo? Quia eam non est confessus penitendo, sed eam obtexit feminam accusando; unde et confessio posita est, ut postquam homines ceciderint, de casu suo per eam erigantur. Et ideo quicunque pura confessione sacerdoti in amore meo, peccata sua confessus fuerit: de morte ad uitam resurgit, ut etiam illa de  morte erepta est que in conuiuio coram filio meo cum lacrymabili penitentia de sordibus suis se purgauit. Quod remedium purgationis et in antiquis patribus diu prefiguratum est. Quomodo? Nam ante legem gratie, patriarche et prophete consolatio hominum erant, et sub lege pontifices et sacerdotes eruditio ipsorum fuerunt, cum deinde apostoli uenientes ueram iustitiam in Filio meo attulerunt ita quod multi homines ad eos currentes, adiutoriam eorum deuote implorauerunt. Et ita ab Adam usque ad apostolatum apostolorum, semper ii erant qui per supernam inspirationem, consolatione et instructione sua miseriis hominum subueniebant. Sed et ut apostoli hominibus sua predicatione et multis miraculis ostendebant, homo qui  diabolica suasione in mortem cadens per se nunquam erigi potuit, per Filium meum a morte ereptus est. Quomodo? Quoniam cum in mundo esset multos labores in corpore suo perferens, denique pro redemptione mundi in crucem positus est. Istud fideles homines pro salute sua cum sacerdotibus suis imitari debent. Quomodo? Adiutorium Filii mei querent: quia cum post baptisma uetus crimen Ade reuocauerint, de casu suo per semetipsos surgere non ualent. Et ideo uelut a patriarchis et prophetis consilium querent, et ab apostolis auxilium accipient: ubi peccata sua, denudatis uulneribus suis, in uera et pura manifestatione fideliter demonstrabunt. Quomodo? Peccata sua sacerdoti qui minister Filii mei est, deuotissimo corde et ore confitebuntur.  Et tunc sacerdos ille remedium eis in penitentia ipsorum conferens, ita peccata eorum in morte Unigeniti mei sepeliet. Sed illi deinde hoc modo ad uitam resurgentes, resurrectionem etiam filii mei glorificabunt.

Qui autem uulnera peccatorum suorum denudare recusat, sed tacens per semetipsum sine subleuatione alterius ea curare tentat, secundum quod tunc cor suum uelle probat, seipsum decipit, quia sibimetipsi sacerdos uult esse. Quapropter et sine adiutorio alterius surgere non ualet; quoniam nec homo per semetipsum in saluatione erectus est, sed per Filium meum saluatus est. Unde qui saluari desiderat, nec in fine uite sue peccata sua confiteri desperet. Quod si quis in hora mortis sue positus remedia  uulnerum peccatorum suorum querit, nec tamen sacerdotem cui peccata sua confiteatur habere possit, tunc alii homini quem eodem tempore opportunum habet ea manifestet. uel si tam repente nullum hominem habere potest, ea mihi coram elementis cum quibus etiam illa perpetrauit, ex intimo affectu cordis sui aperiat, et ego deuotionem cordis eius uidens, penitentiam eius non abiicio. Quapropter nemo de ponderibus iniquitatis sue desperet, quoniam si de misericordia mea desperauerit, ad uitam non resurget. Qui autem cum desperatione certauerit, et tandem eam ad nichilum deduxerit, hic se liberauit, quia fortis existens uiriliter uicit. Sed qui remedium salutis sue per tumorem  mentis sue non querit, huic succurrendum non est; quoniam, dum me inuenire posset, me querere recusauit. Ergo dum homo tempus habet: seipsum non negligat, sed refugium pure confessionis querat, ut etiam Filius meus precepit in Euangelio, dicens: uade et ostende te sacerdoti, et offer munus tuum quod precepit Moses in testimonium illis . Quid hoc? Tu qui in peccatis sordes cum te ab illis emundari desideras, uade bona intentione, et ostende illa pura confessione sacerdoti qui minister meus est, et offer deuoto corde munus uere penitentie, quod ex uoluntate Dei presignauit ille, qui de multis inundationibus terrene iniquitatis per diuinam potentiam ablutus est, ut testificentur illi qui te prius in malis actibus uiderant  sorduisse, quod nunc in amaritudine penitentie ab eis uelut in camino examinationis purgatus sis. Quapropter, o homo, si peccator facta sua in absconso cordis sui occultaret: quis tunc penitentie illius contra accusatorem testis existeret? Nullus. Unde homo peccata sua manifestet, quatenus penitentie sue testem habeat. Sed qui penitentiam peccatorum suorum perficere desiderat, eleemosynam sibi in adiutorium assumat. Quomodo? Quia cum corpus hominis per imbecillitatem suam in labore penitentie defecerit, eleemosyna illi in adiutorium accurrat. Et quoniam difficile est homini ut aspere et secundum quod iustum est peniteat: ideo matrem sibi eleemosynam assumat, quatenus cum ea id perficiat quod corpori suo laboriosum est.  Nam quemadmodum mater necessitati filii sui subuenire non cessat, quamuis ille iam educatus esse uideatur: ita etiam eleemosyna teneritudini corporis in penitentia hominis succurrit, quamuis idem homo in maceratione corporis sui penitendo fortis appareat. Attamen mala opera que homo in corpore suo per concupiscentiam carnis sue perpetrauit, illa etiam in seipso corporaliter puniat, ut opus illud quod carni sue charum et dulce fuerat: per amaritudinem penitentie fideliter ab eo abstergatur; quoniam amaritudo penitentie, mortifera uulnera peccatorum cum adiutrice eleemosyna in hominibus sanare debet. Quomodo? Quia cum homo in castigatione se constringit, se quoque per eleemosynam dilatet. Quomodo? Quoniam eleemosyna  misericordiam meam designat. Quomodo? Cum fidelis homo pauperibus cum substantia sua propter amorem meum subuenit, precepta mea custodit, quia indigentibus misericordiam suam propter honorem nominis mei impendit, sicut et ego in puritate cordis sui me querentibus gratiam meam non subtraho. Qui autem hoc modo refectione eleemosynarum pauperibus motu misericordie succurrit: ualde mihi amabilis est, quoniam uiscera misericordie habet hoc implens quod scriptum est: Pone thesaurum tuum in preceptis Altissimi: et proderit tibi eleemosyna magis quam aurum . Quid hoc? Iusta et recta consideratione tolle de materia pecunie tue que in sinu tuo et in amplexione  cordis tui est, diuidens eam secundum precepta illius qui super omnes est, quia Deus mandauit ut a malo declines et bonum facias. Et ideo in precordiis tuis per bonam uoluntatem tuam hoc modo abundare debes, ne de perditis ouibus sis, sed sanctifica teipsum ante Deum, in refectione deficientibus de tua substantia tribuens; quoniam et tunc Deus misericordiam suam in tuis miseriis super te non continebit. Quod si hoc feceris, tunc maiorem utilitatem tibi affert compassio illa quam super illum habes qui nullum thesaurum possidet, quam si super magnum montem ascendens multam pecuniam auri in superbia tua possideres. Quomodo? Melius enim est tibi ut modicum pusillis in humilitate des, quam regnum mundi cum magna  uoluptate possideas; quia tunc misericordia in remuneratione Dei ob pondus superbie tue tibi deesset, quoniam ibi uiscera compassionis super pauperem non haberes. Unde et elementa lacus uoluptatum hominum sunt, et mores eorum ostendunt. Quomodo? Quia uindictam Dei illis peccantibus superinducunt. Et ideo, o homo, inanitatem naufragantis auaritie desere; quia iustissima hereditas tua in eterna uita est, et malum relinquens, bonum fac, ut maleuolentiam duritie dimittas. Et ut misericordiam consequaris, de tua substantia indigengentibus da, in hoc imitatus Deum qui misericors est.

Quapropter etiam, o homo, nullus mendax huic contradicere potest quin uos qui pauperibus ita  subuenitis, uoluntatem meam in hoc compleatis. Quomodo? Sicut ego uobis gratiam meam impendo, ita et uos pauperibus eleemosynam uestram tribuere debetis. Sed qui eleemosynam accipiunt, eam non in uanum nec secundum auaritiam sumant. Quid hoc? Quoniam multi sunt qui ignauiam amantes, corporaliter laborare nolunt ut seipsos pascere ualeant, nec bona opera spiritualiter facere student ut animabus suis subueniant; sed ut pecora sunt, intellectum iustitie nec in anima nec in corpore suo habentes. Unde etiam indigni ante oculos meos apparent, si hoc modo sine correctione et sine penitentia in tepore huius prauitatis perseuerauerint. Sed et multi sunt qui corporaliter necessitatem patientes, eleemosynam cum humilitate in timore  percipiunt, atque pro illis orant et laborant qui eis misericordiam suam impendunt, praua etiam opera immundissime sordis deuitantes. Inter hos etiam multi inueniuntur quibus idcirco terrenas diuitias subtraho, quoniam eis celestes diuitias dare uolo. Qui autem paupertatem propter nomen meum libenter sufferunt, ualde mihi amabiles sunt; qui uero diuitias seculares propter cupiditatem suam libenter haberent, nec eas habere possunt, hi mercedem huius laboris perdunt. Sed qui ob hoc diuitias querit ut uoluntatem meam et non cupiditatem suam in eis compleat, hic pro bona uoluntate sua mercedem honoris apud me reportabit. Ita etiam et ille qui potestatem honoris propter iactantiam superbie  sue et non ad gloriam nominis mei appetit: hic mihi uelut putridum cadauer est; qui autem idcirco eam querit, ut non superbiam suam sed honorem meum inde defendat, gloriosus in regno meo ob idipsum apparebit. Quapropter et sacerdotes officii spiritualis regiminis magisterium suum non propter se, sed propter me subire debent, ut populo meo tanto securius et deuotius preesse ualeant. Quomodo? Quia populum meum docere, admonere, hortari et cercere debent, ut legem Dei digne et laudabiliter custodiant. Et hoc pastores semper ruminabunt: dum populum exhortando mouent, ne sine confessione et sine penitentia in peccatis suis perseuerent, sed ut mala opera conculcent et bona perficiant. Quod si populus sacerdotes  suos in admonitione ista non obaudierit: tunc populus reatum suum sentiet, et sacerdotes de casu negligentie huius se eripuerunt; si uero sacerdotes auctoritatem magisterii sui populo non ostendunt, tunc sacerdotes non uocantur sed lupi rapaces dicuntur, quoniam officium suum in rapina habent: sicut et lupus ouem crudeliter diripit, ita quod magis uoluntatem suam sequuntur quam custodiam ouium suarum amant. Et quia peruerse uiuunt, idcirco ueram doctrinam populo seminare timent, ita iniquitati ut alicui domino suo consentientes, quod carnales concupiscentie sunt, et ostium cordis sui equitati uelut alicui domestico suo claudentes, quod iustitia Dei est. Unde, o uos pastores, ululate et plangite crimina  uestra que in iniquitate uestra diram uocem emittunt, ita quod et elementa clamorem eorum suscipiunt, et cum eis coram me reboant. Quomodo enim in officio uestro audetis Dominum uestrum tangere in sanguineis manibus et in contraria spurcitia, et in adulterina iniquitate? uere uos in immunditia uestra fundum terre commouetis. Quomodo? uidelicet cum in tantis criminibus sordentes Deum uestrum tangere non timetis, terram in magno dolore opprimo, ita carnem et sanguinem Filii mei ulciscens; quoniam non solum terram in hoc horrore crudeliter commouetis, sed etiam celum in immunditia uestra pessime contaminatis Quomodo? Cum in fetore immunditie uestre Dominum Deum uestrum tangitis, sicut porcus in  stercore margaritas contaminat: tunc celi iniquitatem uestram suscipientes, ultionem iudicii mei in uoluntate mea super terram emittunt. Nam cum uera iustitia et cum diuina lege populum meum precedere deberetis in bonis operibus ei lucentes, ita ut idem populus meus gradiens post uos pedem suum in nulla offensione contereret; sed uos aliquando maiore iniquitate populum meum contaminatis quam uel ipse se contaminet in quo malum et pessimum exemplum in uobis habet. uos enim tam lucida gemma esse deberetis, ut credentes in lumine uestro, incedentes uiam rectitudinis agnoscere possent; sed uos eis exemplum mortis prebetis, ita ut iniquitate uestra modum inuenire non  ualeant. Et quomodo pastores eorum esse potestis, cum eos ita seducitis? Quomodo ergo pro eis respondebitis: qui nec pro uobis responsum dare potestis? Unde plorate et ululate antequam tempus mortis uos subtrahat. Et quare non consideratis honorem uestrum: qui pre ceteris hominibus uobis datus est? Quid hoc? Quoniam in Filio meo pre ceteris claues celi accepistis, que iudicio recti sensus et iusti iudicii in scientia Scripturarum sunt: quando recte consideratis quid sit quid ligare debeatis. Quid hoc? Cum homines se mihi in lege mea pertinaciter opponunt: timorem iudicii mei eis incutere debetis. Et si tunc culpam suam non correxerint, ligaturam uestram super eos extendite. Quomodo? Quia rebelles sunt: ideo apertis  uocibus in uerbis meis eos ligabitis, et eis ligaturam illam indicabitis; quoniam et pro contumacia sua coram me ligati sunt: ut Filius meus primo pastori Ecclesie ostendit dicens: Tibi dabo claues regni celorum. Et quodcunque ligaueris super terram, erit ligatum et in celis; et quodcunque solueris super terram, erit solutum et in celis . Quid hoc? Ego qui potestatem celi et terre habeo, tibi qui me deuote imitatus es per gratiam meam dabo iudicia illa que dignitatem regni celorum tangunt, ita ut nefas sit hoc, quod iusto iudicio ligaueris super terram, secundum quod homines super terram peccare uideris; quia postquam hominis animam de corpore suo abstraxero, tunc iudicium tuum super eam non extendes, quoniam  iudicium illud meum est: in nequitia sua uincta sit, et in celestibus, scilicet a celo, separata et proiecta, quia in superna mansione nulla iniquitas libertatem aut locum habere permittitur. Sed et uinculum hoc quod ita prius in rebellione constrinxisti, cum deinde in penitentia delinquentium denotaueris, super terram erit solutum et in supernis secretis. Et tunc post mortem hominis, pro anima eius orabis; sed tunc eam a nexibus ligature sue absoluere poteris, quia gemitus deuoti cordis Deus non abiicit.

uos autem, o sacerdotes, qui hoc modo per Filium meum potestatem hanc percepistis: neminem absque culpabili causa propter rabiem cordis  uestri in uerbis meis ligabitis; sed acutissime uobis considerandum est, quem ita constringere debeatis. Nam qui nec propter pudorem hominum, nec propter timorem meum, nec precibus nec preceptis uestris cohiberi poterit quin in iniquitate sua perseuerare uelit, hunc ecclesiastica censura in uerbis meis ab Ecclesia mea submouebitis. Sed innocentem non ligabitis; quoniam si illum constrinxeritis uosmetipsos in nodum diri reatus immittitis. Quod si tamen ille hoc modo inconuenienter constrictus fuerit quamuis innocens sit; tamen humillima subiectionis obedientia propter honorem nominis mei solutionem querere debet, ne si spretor exstiterit, reatum superbie sibi contrahat. Sed ligatura ista talis sit. Homo qui nec mihi, nec  preceptis maiorum suorum in peruersitatibus suis obedire uoluerit, hic in uerbo meo a celestibus separandus est, uelut Adam mihi inobediens existens in precepto meo de paradiso eiectus est, nec in consortium fidelium recipietur, nisi in penitentia obedientie; sicut etiam genus humanum in martyrio obedientis Filii mei, ad celestem patriam reuocatum est. Qui uero ita rebellis est quod in humilitatis officio reuerti non uult, tunc, si ita in contumacia sua perdurauerit, consortium illorum habebit qui lapideum cor abiicere recusantes sed in infidelitate sua permanentes, gloriam ecclesiastice beatitudinis habere recusauerunt. Nam qui  ita obduratus est quod de nequitia sua nullam misericordiam querere curat, hic antiquum serpentem imitatur qui misericordiam spreuit et qui primum hominem in paradiso decipiens in seipso ita dicebat. Quamuis ego de celis proiectus sum cum contra exercitum Altissimi cum angelis meis preliatus resistere non ualuerim, quoniam ab eo uictus sum; tamen nunc in terra hominem inueni, in quo iram meam exercens me fortiter uindicabo. In terra enim in homine complebo, quod in celis facere uolui, scilicet ut Altissimo similis essem. Et si Deus iustus est, potestas ista mihi non auferetur, quia homo mihi consentiet et Deo non obediet. Hec diabolus in seipso loquens: omnes artes suas contra hominem instruxit ut ille a Deo  recederet, qui et diabolum secutus est; unde et cum sibi tam fortiter alligauit, quod homo illum pro Deo coluit, et Deum creatorem suum abnegauit.

Sed cum homo in tanta tenebrositate infidelitatis iaceret, nec se erigere ualeret: ad saluationem eius misi Filium meum miro modo de uirgine incarnatum, uerum Deum et uerum hominem existentem. Quid hoc? Quia de me Patre secundum diuinitatem ueraciter exiuit, et quoniam de uirgine matre secundum humanitatem ueraciter carnem assumpsit. Quid hoc? O homo mollis et tener in tuo corpore es; sed durus et inflexibilis in tua incredulitate manes; nam lapis poliri ad edificium  potest, tu autem molliri ad fidem non uis. Attende tamen. Sicut homo in arca sua pulcherrimam gemmam habens, eam metallo imponit ut hominibus appareat, sic et ego in corde meo Filium meum habens eum de uirgine incarnari uolui ut ipse credentibus salutem uite conferret. Quod si ei carnalem patrem dedissem, quis tunc esset? uidelicet non filius sed seruus meus; sed hoc esse non debuit. Ipse autem de uirgine natus, comedit, bibit, et dormiens requieuit, atque alias corporales miserias sustinuit; sed tamen gustum peccati in carne sua non sensit; quia non in mendacio sed in ueritate carnem assumpsit. Quid hoc? Quoniam ceteri homines in preuaricatione Ade et Eue per gustum delectationis nascuntur, quod in mendacio  et non in ueritate est. Non sic Filius meus ortus est: sed in sanctitate de castissima uirgine ad redemptionem hominum natus est. Nam similis similem de uinculo suo soluere non ualeret, nisi maior ueniret qui eum eripere posset. Quid hoc? Quoniam homo natus in peccatis, hominem peccatorem de perditione mortis liberare non ualuit; quapropter Filius meus sine peccato uenit: quia hominem deuicta morte misericorditer de morte eripuit. Sed qui uigilantibus oculis uidet, et attentis auribus audit, hic mysticis uerbis meis osculum amplexionis prebeat, que de me uiuente emanant.




uISIO SEPTIMA.


SUMMARIUM.---Quod Deus omnia iuste dispensans et in iustitia diuersa dona Spiritus sancti declarans, fideles homines in bonis operibus confortat ut a diabolo superari non possint. De multitudine fidelium et de diuina lege coram ipsis extensa. Quod deceptiones diaboli hominibus in uia huius mundi patent. Quod diabolus diuitias et delicias hominibus aperte et fraudulenter offert; quas qui concupiscit, emit. Quod diabolicam persuasionem uiriliter ei resistentes abiiciunt, quidam tepide uiuentes ei consentiunt. uerba Ezechielis de eadem re. Quod diabolus omni nequitia plenus, ueneno multiformis artis sue, quinque sensus hominum decipere laborat. Quod superbia diaboli in incarnatione Filii Dei deiecta est. De oculis et auribus et naribus serpentis quid significent. De manibus et pedibus et cauda eius quid significent. Quod potestas omnipotentis Dei fortitudinem diaboli ita contriuit que nequitiam suam secundum uoluntatem suam exercere non potest. Quod diabolus in quatuor partibus mundi incendium inique persuasionis in omne genus diuersorum hominem emittit. uerba Dauid de eodem. Qualiter diabolus in igneis persuasionibus diuersa genera hominum spiritualium et secularium multimodis tentationibus aggreditur. De tribus aciebus eorum. De tentatione secularium. De sex modis tentationum spiritualium hominum. De non baptizatis. De sagittis oris eius et de fumo pectoris et de humore lumborum quid significent. De turbine umbilici et de immunditia ranarum uentris eius quid significent. Quod diabolus stultos homines per iniquam incredulitatem exagitat, uerum esse putante quod ipse eis fallaciter demonstrat. Quod heretici uitandi et ab Ecclesia abiiciendi sunt qui diabolum pro Deo colunt et sunt uiscera diaboli et precurrens germen filii perditionis. Quod auditorium Dei contemnentes gratia Dei deserit, querentibus autem misericorditer subuenit. uerba Salomonis de eodem. Quod ueri cultores Dei qui toto adnisu terrena conculcant, antiquum serpentem forti contritione deiiciunt.

 Deinde uidi ardentem lucem tante magnitudinis quante mons aliquis magnus et altus est, in summitate sua uelut in multas linguas diuisam. Et coram luce illa quedam multitudo albatorum hominum stabat, ante quos uelut quoddam uelum tanquam crystallus perlucidum a pectore usque ad pedes eorum extensum apparebat. Sed et ante multitudinem illam quasi in quadam uia uelut quidam uermis mire magnitudinis et longitudinis supinus iacebat: qui tanti horroris et furie uidebatur: ultra quam etiam homo effari potest. Ad cuius sinistram quasi forum erat, ubi diuitie hominum atque delicie seculares et mercatus diuersarum rerum apparuerunt; ubi etiam quidam homines multa celeritate currentes, nullum mercatum  exercebant, quidam autem lente euntes et uenditioni et emptioni ibi insistebant. uermis autem ille niger hirsutus, ulcerosus et pustulis plenus erat, quinque uarietates a capite per uentrem suum usque ad pedes in modum zonarum descendentes in se gerens, quarum una uiridis, alia alba, alia rubea, quedam crocea et quedam nigra apparebat, plene omnes ueneno mortifero. Sed caput eius ita contritum fuit, quod et sinistra maxilla ipsius iam dissolui uidebatur. Oculi uero eius extrinsecus sanguinei et intrinsecus ignei, aures autem rotunde et hispide, nares uero et os secundum nares et os uipere; sed manus secundum manus hominis, pedes autem ut pedes uipere, et cauda breuis et horribilis apparebat. Et collo eius catena imposita fuerat  que et manus et pedes ipsius alligauerat, ita quod et illa catena in lapidem abyssi fortissime firmata, illum tam ualide constrinxerat ut se nec hac nec illac secundum nequitiam uoluntatis sue mouere posset. Ex ore autem eius multe flamme exeuntes in quatuor partes se diuiserunt, quarum pars una usque ad nubes ascendebat, et alia inter seculares homines, alia autem inter spirituales se extendebat, alia uero usque ad abyssum descendebat.  Sed flamma illa que nubes appetebat contra homines illos preliabatur qui ad celos ascendere uolebant. Quorum tres acies uidebantur; nam acies una prope nubes, et una in medietate illa que inter nubes et terram est, et una iuxta terram pergebat: omnes repetitis uocibus pergamus ad celos uociferantes; sed a flamma illa hac et illac proiecti, quidam non cadebant, alii autem pedibus suis se uix sustentabant, alii uero ad terram cadentes sed iterum surgentes ad celos tendebant; flamma autem illa que se inter seculares homines diffudit, quosdam ex eis comburens et in teterrimam nigredinem uertit, quosdam autem suo acumine ita transfixit, ut eos quocunque uoluit inflexerit. De qua tamen quidam se eripientes et ad illos qui celos petebant  pergentes: O uos fideles! prestate nobis adiutorium, resumpto clamore uociferabantur; quidam autem ita transfixi permanserunt. Illa uero flamma que se inter spirituales extendebat: eos sua caligine obtexit; quos etiam in sex modis considerabam; nam alios eadem flamma crudeli incendio lesit: quos autem ledere non potuit illos aut uiridi, aut albo, aut rubeo, aut croceo, aut nigro mortifero ueneno illo quod a capite uermis usque ad pedes eius defluebat ardenter afflauit. Sed flamma que abyssum petebat, diuersas penas illorum in se continebat, qui per fontem baptismatis non loti, lucem ueritatis et fidei ignorantes, Satanam pro Deo coluerant. Et uidi etiam ex ore eius acutissimas sagittas stridentes, et a pectore eius nigrum  fumum exhalantem ac a lumbis ipsius ardentem humorem ebulientem, et ab umbilico eius feruidum turbinem flantem, atque ab extremitate uentris ipsius uelut immunditiam ranarum scaturientem; que omnia magnam inquietudinem hominibus afferebant. Sed et de ipso teterrima nebula cum pessimo fetore egrediens, multos homines sua peruersitate infecit. Et ecce magna multitudo hominum in multa claritate fulgentium ueniebat que illum uermem  fortiter ubique conculcans acriter eum cruciabat: ita tamen quod ipsa nec a flammis nec a ueneno illius ledi poterat. Audiuique iterum uocem mihi de celo dicentem: Deus omnia iuste et recte dispensans, fideles populos ad gloriam superne hereditatis uocat; sed antiquus deceptor in insidiis positus eos impedire tentans, artes nequitie sue in ipsos excitat, sed tamen ab eis uictus, confusionem presumptionis sue accipit, cum illi celestem patriam possideant, et ipse infernales horrores subeat. Quapropter uides ardentem lucem tante magnitudinis quante mons magnus et altus est, in summitate sua, uelut in multas linguas diuisam, que est ardens in fide credentium iustitia Dei in fortitudine potentie sue magnitudinem sanctitatum  et altitudinem glorie demonstrans, atque in eadem gloria sancti Spiritus diuersa dona mirabiliter declarans.

Et coram luce illa quedam multitudo albatorum hominum stans: est in presentia iustitie Dei turba in fide lucentium hominum per bona opera sua bene et honeste compositorum, ante quos uelut quoddam uelum tanquam crystallus perlucidum a pectore usque ad pedes eorum extensum apparet; quia in conspectu suo diuinam legem fortem et splendidam ab intentione bonarum actionum usque ad completionem earum semper habent, in quibus ita confortantur, quod astutia et deceptione fallacium persuasionum superari non possunt. Sed quod ante multitudinem illam quasi in quadam uia uelut  quidam uermis mire magnitudinis et longitudinis supinus iacet, hoc est quod ante notitiam hominum manifeste cognitus in uia mundi huius que et bonis et malis ad gradiendum proposita est antiquus serpens non ita in forma sua, sed in significatione mysterii, uidelicet magnus in malitia, longus in insidiis proiectus apparet, sursum hians ut eos qui ad celestia tendunt per deceptionem suam deiiciat, sed tamen iacens, quoniam per Filium Dei uires eius protrite sunt, ita quod in eis stare non ualet; quamuis tanti horroris et furie uideatur, ultra quod etiam homo effari potest; quia uenenosum furorem et malitiosus conatus in multiplicitate diuersitatis eius, estimatio mortalis hominis explicare non  ualet. Unde et ad eius sinistram quasi forum est ubi diuitie hominum atque delicie seculares, et mercatus diuersarum rerum apparent; quoniam in morte que illius proditoris sinistra intelligitur forum cernitur, quod nequissima opera ipsius sunt mortis: ita quod ibi in diuitiis corruptibilibus superbia et uana gloria et in deliciis transitoriis lasciuia et concupiscentia ut in mercatu uenditiones ac emptiones multarum uarietatum terrenarum cupiditatum feruent: ita ut qui diabolicum terrorem palam exhorruerit, ab his latenter decipiatur, uidelicet cum ei multe suasiones uitiorum leuiter offeruntur, ueluti cum per mercatorem diuersa mercimonia hominibus ostenduntur, ut per hoc delectati, tanto ardentius emant quod sibi oblatum  uiderint; nam diabolus artes suas hominibus fraudulenter offert; sed qui tunc eas concupiscunt, ii eas emunt. Quomodo? Bonam conscientiam suam quasi uendentes abiiciunt, et mortifera uulnera animarum suarum quasi ementes sibi contrahunt. Sed ibi quidam homines multa celeritate currentes nullum mercatum faciunt, quia ipsi Deum cognoscentes, thesaurum bone uoluntatis, et aromata uirtutum portant et sibi ea uirilissime comparant: ita quod seculares uoluptates et diabolicas spurcitias uelociter in mandatis Dei transeuntes, dulcedinem carnis sue contemnunt. Quidam autem lente euntes et uenditioni et emptioni ibi insistunt, quoniam hi tarditatem in bonis operibus habentes, per teporem corporis sui celeste desiderium uelut illud  uendentes in semetipsis exstinguunt, et uoluptatem carnis sue quasi eam ementes in se enutriunt. Quapropter illi mercedem bone operationis accipient, et isti penas iniquitatis sue sustinebunt, quemadmodum Ezechiel ostendit dicens: Iustitia iusti super eum erit: et impietas impii erit super eum . Quid hoc? Fulgida opera puri hominis illum in sanctitate perfundunt, et quasi mille oculi aspicientes in altum atque in profondum ubique eum circumdant, sursum ferentes eum in magnum honorem et in uoluptatis sue mortificationem, prout Spiritus sanctus illi inspirauerit, ueluti ala uolucrem sursum in ere tollit quocunque illi placuerit. Sed uipereum uenenum nequitie sunt seuissime uipere, que conspumat celum, margaritam  luto inuoluens, et super pulcherrimum omnium speciosorum fremens, eum uero qui illud infideliter subsequitur, de nobilissimo opere digiti Dei, et ab omni honore et a beatitudine superne uisionis abiicit, atque eum exsulem faciens, a uiuente fructu et a radice iuste arboris abscindit.

Quod autem uides quod uermis ille niger, hirsutus, ulcerosus et pustulis plenus est: hoc indicat quod idem serpens antiquus in nigredine tenebrarum infidelitatis, et in pilis absconsionum deceptionis, atque in ulceribus immunditiarum pollutionis, et in pustulis cauernarum furoris abundat. Quinque etiam uarietates a capite per uentrem suum usque ad pedes in modum zonarum descendentes  in se habet, quia quinque sensus hominum diuersis passionibus uitiorum, a deceptione illa cum se primum implere studuit usque ad consummationem illam cum insania eius finem accipiet afflare non cessans, sed fallacem rectitudinem simulans, homines ad decliuia immundarum artium suarum trahit, quarum una uiridis, alia alba, alia rubea, quedam crocea, quedam nigra apparet plene omnes ueneno mortifero; quoniam in uiriditate secularem tristitiam, in albedine ineptam irreuerentiam, in rubore fallacie gloriam, in croceo mordacem detractionem atque in nigredine turpem similationem ostendunt, cum plenitudine aliarum peruersitatum que mortem animabus hominum sibi consentientium inferunt. Sed quod caput eius ita  contritum est quod et sinistra maxilla eius iam dissolui uidetur, hoc est quod superbia illius in incarnatione Filii Dei ita deiecta est quod et aduersitas mortis iam euacuata fortitudinem amaritudinis sue exercere non ualet. Oculi uero eius extrinsecus sanguinei et intrinsecus ignei apparent; quia intentio peruersitatis ipsius uelut extrinsecus sanguineum nefas corporibus hominum incutit, et uelut intrinsecus igneum iaculum animabus eorum infert; aures autem ipsius rotunde et hispide sunt, quoniam hominem quasi in rotunditate pilis artium suarum circumdat ut eum celerrime deiiciat si quid in illo quod suum est deprehenderit; nares uero et os eius secundum nares et os uipere apparent, quia indiscretos et fetentes mores hominibus  ostendit, per quos in multis uitiis eos transfigens crudeliter occidit. Sed manus eius secundum manus hominis uidentur, quoniam machinationes artium suarum in operibus hominum exercet. Pedes autem ipsius ut pedes uipere sunt, quia itineribus hominum in insidiis suis diabolicas lacerationes inferre non desinit; et cauda eius breuis et horribilis apparet que est potestas ipsius parui sed tamen pessimi temporis in filio perditionis, qui plus apprehendere bacchando cupit quam perficere possit. Et quod collo eius catena iniecta est que et manus et pedes ipsius alligat, hoc est quod diabolica fortitudo per potestatem omnipotentis Dei ita fracta et contrita est, quod et pessima opera et nequissima itinera illius in quibus homines seducit, in contritione sua compressi  sunt: ita quod et illa catena in lapidem abyssi fortissime firmata illum tam ualide constringit, quod se nec hac nec illac secundum nequitiam uoluntatis sue mouere potest; quoniam potestas Dei in stabilissima eternitate sine defectione manens, diabolum tanta fortitudine in saluatione animarum opprimit, quod ille nec exterioribus nec interioribus instrumentis nequissimi conatus sui, salutem redemptionis a fidelibus animabus remouere ualebit, quin in locum gaudii quem ipse pertinaciter amisit perueniant.

Quod autem ex ore eius multe flamme erumpentes in quatuor partes se diuidunt, hoc est quod ipse ex rapacissima uoracitate sua, pessimum et multiplex  malum crudelissimi incendii inique persuasionis emittens, in quatuor plagas totius mundi inter homines ut ipsum sequantur uarie spargit. Quarum pars una usque ad nubes ascendit, quia illa diabolica afflatio celum toto desiderio mentis sue petentes suo acumine retrahit, et alia inter seculares homines se spargit, quoniam ipsa in terrenis causis conuersantes, sua diuersitate decipit; alia autem inter spirituales se extendit, quia illos spiritualibus disciplinis insudantes, sua simulatione inficit. Quedam uero usque ad abyssum descendit, quoniam ipsa infideles sibi consentientes in infernalia tormenta sua seductione mittit; quia ipsi uiam falsitatis et deceptionis euntes, uiam rectitudinis non tenuerunt, nec uero Deo debitam reuerentiam exhibuerunt,  quemadmodum Dauid testatur dicens: Contritio et infelicitas in uiis eorum, qui uiam pacis non cognouerunt: non est timor Dei ante oculos eorum . Quid hoc? Innocentia et fortissima opera Dei que in uiuo et purissimo fonte militant; illos qui Deum a corde suo cum nequissimis et damnabilibus operibus expellunt ita conterunt, uelut magna pluuia rem quampiam dimergit, ita quod amplius non appareat. Et ideo etiam in conspectu Dei non fulminant; quoniam infelicitas cum infelicissima consuetudine est in itineribus eorum quocunque se cum pastu mortis extenderit. Quo modo? uidelicet gustando et comedendo hoc quod malum est; unde et uiam illam que in calore solis ascendit, in operibus suis nesciunt,  quia dulcedinem Dei nec in honore nec in amore gustant, ubi timorem eius quasi timorem alieni abiiciunt, cum ipsum nec uidere nec aspicere desiderant. Unde et ut uides flamma illa que nubes petit contra homines illos preliatur qui ad celos ire uolunt; quia nequissimum illud incendium cum mentes fidelium hominum sursum tendere senserit, aduersus eos suis artibus crudelissime bacchatur, ne ad illa celestia que ipsi multis suspiriis querunt, perueniant. Quorum tres acies uides, quoniam ipsi ueram et ineffabilem Trinitatem  colere non cessant. Nam acies una prope nubes pergit; quia isti fortissime contra diabolum pugnantes, mentem suam de terrenis actibus ita sursum ad celestia  tollunt, quemadmodum et nubes super terram fluere solet; et una in medietate illa que inter nubes et terram est discurrit, quoniam ipsi quadam moderatione se continentes, nec ex tota mente celestibus, nec ex toto desiderio terrenis insudant, sed in his modum sibi imponentes et interiora querunt, nec tamen exteriora respuunt; et una iuxta terram pergit, quia isti caduca perfecte non deserentes, caducis aliquantulum adherent, ita ut in eis ualde laborantes, multas fatigationes passionum in ipsis sentiant, sed tamen superno auxilio uictores existant, omnes repetitis uocibus pergamus ad celos uociferantes; quoniam et isti et illi in multis suspiriis desideriorum suorum, ut tendant ad illa que  in supernis secretis sunt seipsos exhortantes, quamuis artibus antiqui serpentis in hac intentione sua multoties fatigentur. Sed a flamma illa hac et illac proiecti; quia a flatu diabolice tentationis in diuersitatem morum agitati, quidam tamen non cadunt, quoniam ipsi fortissimi pugnatores existentes, ab his illusionibus se uiriliter defendunt; alii autem gressibus suis se uix sustentant, quia hi in uiam rectitudinis itinera sua ponunt, sed in multis laboribus fatigati uix tamen diabolicas artes superantes in mandatis Dei perseuerant; alii uero ad terram cadentes, sed iterum surgentes ad celos tendunt, quoniam ipsi in diuersitate uitiorum prolapsi, sed postea per penitentiam erecti, spem suam cum bonis operibus in Deum ponunt.

 Quod autem flamma illa que se inter seculares homines diffundit, quosdam ex eis comburens in teterrimam nigredinem uertit, hoc est quod idem incendium nequissime deceptionis ad illos qui terrenis causis insistunt tendens, quosdam illorum sue peruersitati subiiciens, pessimis uitiis tenebrose iniquitatis eos inficit: ita quod ipsi claritatem uere fidei despicientes, et seipsos amara morte interficientes in terram cadunt et nefandissima opera in actibus suis perficiunt; quosdam autem suo acumine ita transfigit, quod eos quocunque uult inflectit, quoniam eos sua nequitia ita domat, quod ipsos ad uniuersa uitia prauitatis sue inclinat, uidelicet secularem dulcedinem in amplexione ardentis libidinis eis suggerens: ita quod et diuersos mores  multiplicium rituum suorum, scilicet in uerbis, in capillis, in ueste, in incessu et in ceteris his similibus habent. Unde tortuosi efficiuntur, iustitiam Dei negligentes, et preuaricatores legis existentes, nec sibimetipsis circumcisionem mentis imponentes; quia superfluitatem in libidine querunt, nec ullum tempus legis ut eis a Deo constitutum est seruant; sed ut mare a uento in inquietudinem concutitur, ita et ipsi de flatu antiqui draconis in diuersa uitia mouentur. De qua tamen quidam se eripiunt, ad illos qui celos petunt pergentes. O uos fideles, prestate nobis adiutorium, resumpto clamore uociferantur; quoniam de turpi et noxia consuetudine se abstrahentes et eos qui mentem suam celestibus infigunt imitantes, ut suam sollicitudinem impendant,  ipsisque iuuamen corde et uoce desiderant; quidam autem ita transfixi permanent: quia ipsi diuersis uitiis irretiti in malis perseuerant. Sed quod illa flamma que se inter spirituales extendit eos sua caligine obtegit, hoc est quod eadem afflatio diabolice persuasionis incendia sua ad illos qui toto nisu spiritui seruire deberent, emittens eos peruersitate uitiorum suorum obnubilat, quatenus magis carni quam spiritui inhiant. Quos etiam in sex modis consideras; quoniam antiquus hostis tam quinque exteriores sensus eorum quam interiorem deuotionem cordis ipsorum uelut sextum modum peruertere conatur. Nam alios eadem flamma ledit; quia diabolus artes suas eis immittens, carnalibus  desideriis et uoluptatibus eos afflat, ita quod eos ad libidinem et ad pollutionem multe immunditie accendit. Quos autem ledere non potest, hos aut uiridi aut albo aut rubeo aut croceo aut nigro mortifero ueneno illo quod a capite eiusdem uermis usque ad pedes eius descendit ardenter afflat. Quomodo? Quoniam cum uoluptates pollutionum recusant, aut tristitiam seculi quasi pullulantem uiriditatem per quam ita opprimuntur, quod nec in spiritualibus nec in secularibus rebus ualent, eis infundit; aut irreuerentiam uitiorum uelut ineptam albedinem, ita quod nec coram Deo nec coram hominibus turpitudinem suam abscondunt, ipsis immittit, aut recordationem terrene glorie quasi fulgentem ruborem, unde amaritudinem et anxietatem cordis  habent, eis ostendit; aut detractionem proximorum uelut tepidum erocum, ita quod sucurrones et bilingues inde efficiuntur, ipsis inducit, aut simulationem iustitie quasi horridam nigredinem, per quam in cordibus suis miserabiliter obtenebrantur, eis imponit. Que omnia mortifere pestes sunt: ab initio deceptionis eiusdem perditoris usque ad finem illum cum iam in ania ipsius finem in mundo accipiet, procedentes, per quas noxium ardorem uitiorum hominibus infert.

Sed quod flamma que abyssum petit, diuersas penas illorum in se habet qui per fontem baptismatis non loti lucem ueritatis et fidei ignorantes Satana pro Deo colunt, hoc est quod incendium illud perditioni adherens, dira et amara tormenta illis  animabus infert, que in fonte salutis non emundate claritatem superne hereditatis et fidem ecclesiastice in titutionis non uidentes, illum qui in insidiis positus animas hominum in mortem mittere conantur, pro illo qui hominibus uitam, et salutem tribuit uenerari non cessant. Ut uides ex ore ipsius acutissimas sagittas stridentes, que sunt a diabolica rabie pessime et nequissime infixiones procedentes, et multis iniquitatibus bacchantes, et a pectore eius nigrum fumum exhalantem qui est a malitiosis conatibus eius teterrime ire et inuidie emissio, ac a lumbis ipsius ardentem humorem ebullientem: qui est ab immunditia ipsius in prelatis feruentissime libidinis effusio. Et ab umbilico eius feruidum turbinem flantem: qui est a uoracitate  eius in subiectis ardentissime fornicationis suffocatio, atque ab extremitate uentris ipsius uelut immunditiam ranarum scaturientem: que est a perditione peruerse absorptionis eius in obduratione desperationis fetida egestio cum ipse antiquus insidiator se subsequentes ad omnem uoluntatem suam perduxerit, que omnia magnam inquietudinem in hominibus faciunt; quoniam huiusmodi peruersitates maximam calamitatem miserrime irretitionis illis imponunt, qui spem suam non celestibus, sed terrenis affigunt. Sed quod de ipso, teterrima nebula cum pessimo fetore egrediens multos homines sua peruersitate inficit, hoc est quod ab eodem diabolo nigerrimus error fetentis conscientie procedens,  stultos homines per iniquam credulitatem exagitat. Quomodo? De abscisione capitis Ioannis Baptiste, Filium Dei esse remissiorem uulnerum peccatorum ostendentis, pessimus error exortus est, ubi diabolus multos homines in diuersis imaginibus seducit: hoc uerum esse putantes quod ipse eis secundum estimationem ipsorum fallaciter demonstrat. Unde et multi secundum hunc modum decipiuntur; quia et fides ipsorum semper in infirmitate uacillat. Sed, o uos filii mei, si iuste et pie uiuere uolueritis, hunc nequissimum errorem fugite, ne amarissima mors in incredulitate uos apprehendat. Fugite etiam illos qui morantur in speluncis, incluse cohortes diaboli existentes, ue illis, ue illis qui sic perseuerauerint, quia uiscera diaboli  sunt, et precurrens germen filii perditionis. Quapropter, o uos dilecti filii mei, omni deuotione et omni uirtute anime et corporis uestri illos deuitate; quoniam antiquus serpens sua arte illos pascit et uestit, quia eum pro Deo colunt, et quia in eum per fallacem deceptionem confidunt. Ipsi sibi pessimi homicide, ita quod illos qui eis simpliciter adheserint occidunt, antequam eos errorem suum declinare permittant, et sunt in se ipsis turpissimi fornicatores, semen etiam suum in homicidio mortificantes et diabolo offerentes, ita etiam in schismatibus suis et in plenitudine uitiorum suorum Ecclesiam meam inuadentes, cum baptisma et sacramentum corporis et sanguinis Filii mei, et cetera instituta que Ecclesia mea habet, in turpibus machinationibus  suis nequiter derident. Sed quamuis propter timorem populi mei his institutis meis aperte non repugnent, tamen in cordibus et factis suis ea pro nichilo ducunt. Nam diabolica illusione sanctitatem se habere simulant, in quibus a diabolo decipiuntur, quoniam, si diabolus se eis palam demonstraret, ab eis cognosceretur, ita quod illum deuitarent. Unde ipse sua arte quedam eis ostendit uelut bona et sancta sint, et sic eos illudit. O ue illis qui sic in morte hac per euerauerint. Sed quia diabolus nouit se modicum tempus erroris sui habere, idcirco nunc festinat infidelitatem in membris suis perficere, que uos pessimi deceptores estis qui fidem catholicam subuertere laboratis. uos instabiles et molles ad deuitandum uenenosas sagittas  humane pollutionis estis, quas secundum uoluntatem uestram contra legem exercetis. Unde postquam uenenoso semine fornicationis libidinem uestram euacuatis, tunc ficte oratis et sanctitatem uobis fallaciter imponitis, quod oculis meis fetente luto indignius est. Certe schisma quod exortum est in Horeb ubi Iudaica plebs sculptile faciens in diabolica irrisione ludere cepit: sic etiam et adhuc quidam petulanter ludere solent, et schisma quod fuit in Baal in quo multi perierunt, et schisma fornicationum ubi cum Madianitis turpia facta perpetrata sunt, et cetera his similia super uos cadent: quia in his omnibus in malis uestris partem habetis, peiores priore populo existentes, quoniam ueram legem Dei cernentes, eam pertinaciter abiicitis. Sed,  o uos qui salutem uestram desideratis, ita quod baptisma suscepistis, et unctus mons Dei estis, Satane resistite, et de monte saluationis uestre descendere nolite.

Homo autem qui tante duritie est quod adiutorium Dei ad repugnandum diabolo contemnit, huic ipse insidias suas ponere non desistit, cum etiam in eo nigredinem iniquitatis surgere uidet, que toti corpori illius tantam amaritudinem infert quod etiam corpus eius inde in infirmitate arescit. Unde cum homo ceperit malum ruminare et seipsum ita in desperationem conterere, quasi sibi non sit possibile malum deuitare et bonum facere; tunc diabolus hoc uidens dicit: Ecce homo qui nobis  similis est, Deum suum negans et se ad nos conuertens, nos iam sequitur. Quapropter properemus omnes et ad eum festinanter curramus: ita ipsum nostris artibus cercentes, ne a nobis aufugere possit. Nam Deum suum deserere uult: et nos sequi. Sed homo qui his malis diabolicam suggestionem impugnatur, uidelicet qui homicidio, adulterio, uoracitate, ebrietate, et superfluitate omnium uitiorum polluitur, si tunc in his impenitens perseuerauerit, in mortem cadit; qui autem diabolo repugnans, his uitiis penitendo se subtraxerit, ad uitam resurgit. Nam qui cupiditatem carnis sue secutus fuerit, et bonum desiderium spiritus sui neglexerit, de hoc fabricator orbis dicit: Iste me despicit et carnem suam cum peccato  diligit, nolens scire quod a perditione se debet auertere, et ideo abiiciendus est. Qui uero bonum ardorem spiritus sui dilexerit, et uoluptatem carnis sue abiecerit, de illo dicit Creator mundi: Hic ad me respicit et corpus suum in sordibus non enutrit, desiderans scire quod a morte se debet submouere, unde ei succurrendum est. Quomodo? Ut Salomon in uoluntate mea dicit. Peccatores persequuntur malum: et iustis retribuentur bona. Quid hoc? Ruentes in lapsu, et cadentes in ruina undique mortiferi morbi inuadunt: ita quod prudenter in hoc quod uerum est non aspiciunt, sed illud negligenter abiiciunt. Unde quia non sunt digni Deum aspicere, nec ullam felicitatem in Deo aut in hominibus habere, quoniam Deum respuunt et diabolum  eligunt; idcirco multam aduersitatem illis infert id malum quod operantur. Sed in bonis rectus sensus et iusta cogitatio in excelso edificat: ita quod in sinu suo suscipiunt hereditatem patris, quoniam supernum lumen attendunt, fallaces in irrisione fori quomodo hoc uel illud sine comparatione uenundetur non existentes; sed id quod in Deo uerum est habentes. Sed ut uides quod magna multitudo hominum in multa claritate fulgentium uenit que predictum uermem fortiter ubique conculcans diro cruciatu eum afficit, hoc est quod fidele agmen credentium sed in humana miseria procreatorum, in fide baptismatis et in beatis uirtutibus multo ornatu et decore ad superna desideria properat: ita quod ipsi in factis suis hunc antiquum  seductorem fortissima contritione circumdantes deiiciunt, et eum diro cruciatu comminuunt, ueluti sunt uirgines, martyres, et ceteri huiusmodi ueri Dei cultores qui toto nisu terrena conculcant et celestia desiderant, ita tamen quod ipsa nec a flammis nec a ueneno illius ledi potest; quia isti tanta fortitudine et constantia in Deo muniti sunt, quod nec ab apertis incendiis, nec ab occultis persuasionibus diabolice iniquitatis contaminari ualent, quoniam magna fortitudine uirtutum uana figmenta deserunt, et sanctitati, iuste uiuentes adherent. Sed qui uigilantibus oculis uidet et attentis auribus audit, hic mysticis uerbis meis osculum amplexionis prebeat que de me uiuente emanant.




LIBER TERTIUS.



uISIO PRIMA

SUMMARIUM.---Quod corda fidelium timere et uenerari debent magnitudinem, latitudinem, altitudinem timoris Domini. Quod omnis fidelis anima sapienter timens Deum, per fidem sedes Dei est. Quod profunditas mysteriorum Dei, hominibus incomprehensibilis est, nisi quantum, ipso donante, fide concipitur. Quod in sapientia Dei Patris per amorem Filii sui perfectio omnium electorum computata est. Exemplum in Euangelium de eadem re. Quid significet luteus limus in pectore et cur homo ab angelo non superatur. uerba Isaie ad eamdem rem. uerba Dauid. Quod Deus Pater in Filio suo ab aurora uirgine incarnato operatur, ordinat ac perfici omnia opera sua. De circulo gyrante. Quod potestas Dei altior est quam homini sciendum sit, et cur angeli laudent Deum absque commutatione. Quod Deus est perspicua iustitia, uerus et iustus. Quod uirtus, iustitia et iudicium Dei nullum finem habent quod comprehendi possit humano sensu. De casu primi angeli et sibi consentientibus et quare et quomodo et quo ceciderunt. uerba Ezechielis de eadem re. Quod gloria splendoris illius quem diabolus per superbiam perdidit seruata est in secreto patris alteri facte luci. Quod diabolus cecidit absque heredem. Exemplum de Goliath et de Dauid. Quod fides que in antiquis occulta fuit, in mysterio incarnato Dei Filio processit in lucem.

 Et ego homo sumpta ab aliis hominibus, que non digna nominari homo propter transgressionem legis Dei, cum deberem esse iusta et sim iniusta, nisi quod Dei creatura sum ipsius gratia, que me etiam saluabit: uidi ad orientem, et ecce illic conspexi ueluti lapidem unum totum integrum immense latitudinis atque altitudinis, ferreum colorem habentem, et super ipsum candidam nubem: ac super eam positum regalem thronum rotundum, in quo sedebat iuuenis perlucidus mirabilis glorie, tanteque claritatis ut nullatenus eum perspicue intueri ualerem, habens quasi in pectore suo limum nigrum et lutulentum, latum instar humani pectoris, circumdatum lapidibus pretiosis atque margaritis. Et de ipso lucido sedente in throno protendebant magnus  circulus aurei coloris ut aurora  gyrans ab oriente ad septentrionem, et ad occidentem atque ad meridiem, ita se reflectens ad orientem ad ipsum lucidum, nec ullum habens finem. Et circulus ille erat a terra tante altitudinis, ut eam comprehendere non possem, ex se reddens splendorem ualde terribilem, scilicet lapidei, calybei, igneique coloris undique secundum amplitudinem suam sursum in altitudinem celi, et deorsum in profundum abyssi ita se extendentem, ut nullum finem eius uidere sufficerem. uidi etiam tunc de secreto sedentis in throno stellam magnam, plurimi splendoris ac decoris prodeuntem, et cum ea plurimam candentium  scintillarum multitudinem, que cum stella illa omnes educte ad austrum, inspiciebant sedentem in throno quasi alienum, seque ab eo auertentes magis inhiabant ad aquilonem quam in eum inspicere uellent. Sed statim in ipsa auersione inspectionis sue, omnes exstincte sunt, sic uerse in carbonum nigredinem. Et ecce uentus turbinis ortus est ab ipsis, qui eas mox ab austro retro sedentem in throno proiecit ad aquilonem, precipitans in abyssum, ita ut earum amplius nullam uidere ualerem. Splendorem autem illum magnum qui eis abstractus  est, uidi subito in earum exstinctione reuerti ad ipsum sedentem in throno. Et audiui eum qui sedebat in throno mihi dicentem: Scribe que uides et audis. Et respondi de interiori scientia eiusdem uisionis: Rogo te, mi Domine, ut mihi des intellectum, quatenus possim enarrabiliter proferre hec mystica, et ne derelinquas me; sed confirma me in aurora tue iustitie, in qua manifestatus est Filius tuus, et da mihi quomodo possim et qualiter debeam proferre diuinum consilium, quod in antiquo consilio ordinatum est; quomodo Filium tuum uoluisti incarnari, ita ut homo sub tempore fieret, hoc uolens ante omnem creaturam in simplicitate tua et in igne columbe scilicet Spiritus sancti, ut ipse Filius tuus, quasi splendida solis forma mirabiliter  surgens, in incipiente capite uirginitatis ueraciter indueretur humanitate propter hominem sumpta hominis forma. Et iterum audiui eum dicentem mihi: O quam pulchri sunt oculi tui in diuina narratione, dum ibi consurgit aurora in diuino consilio. Et iterum respondi de interiori scientia uisionis ipsius: Ego mihi appareo in sinu animi mei, ut cinis cineree putredinis, et sicut puluis instabilitatis, unde sedeo pauens in umbra sicut penna; sed ne deleas me de terra uiuentium ut peregrinam; quia in magno sudore laboro in hac uisione, et quia etiam de uilitate mei stulti sensus qui meus est in carne, reputo me frequenter in minimum et in uilissimum locum, ita quod non sim digna uocari homo,  quia ualde timeo non audens tua mysteria narrare. O bone ac mitis Pater, doce me que tua uoluntas sit, quid debeam proferre. O tu metuende Pater et o tu dulcissime, et o tu plene omnis gratie, ne derelinquas me: sed conserua me in tua misericordia. Et iterum audiui eumdem mihi dicentem. Nunc dic quomodo edocta es. uolo ut dicas: Quamuis cinis sis. Dic reuelationem panis qui Filius Dei est, qui uita est in igneo amore, omnem mortuum suscitans in anima et corpore, et dissoluta peccata relaxans in serena claritate, ipse initium suscitationis  sanctitatis in homine existens, antequam in se exuscitetur. Unde etiam magnificus et gloriosus ac incomprehensibilis Deus dedit magnum presidium mittens Filium suum in pudicitiam uirginitatis, que non potuit habere ullam uarietatem macularum in sua uirginitate unde ipsa molliretur. Ibi non potuit nec esse debuit ulla pollutio carnis in mente uirginis, quia interfectrix et mortificatrix mortis generis humani, ipsamet nesciente, ut in somno decepta est, quando Filius Dei in magno silentio uenit in auroram, uidelicet in humilem puellam. Mors quasi secura processit nesciens uitam, quam illa dulcis uirgo portauit; quia sibi absconsa erat eius uirginitas. Ipsa enim uirgo erat pauper in terrenis opibus; quia diuina maiestas eam ita inuenire  uoluit. Nunc scribe de uera agnitione Creatoris in bonitate ipsius sic.

Deus qui cuncta creauit et hominem ad gloriam illam de qua perditus angelus cum suis imitatoribus proiectus est ordinauit, ab omni creatura sua maximo honore et timore uenerandus et metuendus est, quia iustum est ut Creatori omnium ueneratio a creatura sua exhibeatur, et Deus super omnia fidelissime adoretur. Quod et lapis iste quem uides certissime designat. Ipse est enim in mysterio magnitudo timoris Domini: qui purissima intentione in cordibus fidelium semper oriri et perseuerare debet. Sed quod uides eum totum integrum et immense latitudinis atque altitudinis ferreum colorem habentem, hoc est quod eadem firma  et grandis magnitudo timoris Domini firmissime tenenda est, quia Deus metuendus est ab omni creatura in tota integritate, ut cognoscatur unus et uerus Deus esse, cum nullus preter eum est, nec similis illi, in quo est immensa latitudo; quoniam incomprehensibilis est in omnibus et super omnia, et altitudo; cum sanctam diuinitatem nullus comprehendere, nec ad eam pertingere cum altitudine sui sensus potest, quia ipsa est super omnia. Quod autem est similitudinis ferrei coloris, hoc est quod onerosum et durum est humanis mentibus Deum timere, illud ualde graue existens mollitiei fragilis cineris, quia humana creatura ipsi rebellis est. Super lapidem uero ipsum candida nubes clara  sapientia humane mentis est, ac super eam positus regalis thronus rotundus est fortis et principalis fides circuiens in Christiano populo, cui Deus fideliter cognitus est, quia ubi timor Domini radicat, ibi etiam sapientia humane mentis superapparebit, et deinde Deo opem afferente, fides super hanc imponetur, in qua ipse Deus sibi requiem parat. Cum enim Deus timetur per sapientiam humane mentis, in fide intelligitur; quia cum his tangendus est ut sedes tangit Dominum suum. Et tunc in his Deus parat sibi sedem, summus existens super omnia; quia neque potestate neque dominatione comprehendi potest, sed residet in unica et pura fide; quoniam unus est qui credendus Deus super omnia.

 Unde sedens in throno iuuenis perlucidus, mirabilis glorie, tanteque claritatis ut nullatenus eum perspicue ualeres intueri, habens quasi in pectore suo limum nigrum et lutulentum latum ut magni hominis pectus, circumdatum lapidibus pretiosis atque margaritis; est super omnia regnans unus Deus, lucens in bonitate, et mirabilis in operibus suis, cuius immensam claritatem in profunditate mysterii sui, nullus hominum perfecte potest intueri, nisi quantum fide comprehenditur atque portatur; sicut sedes continet ac circumdat dominum suum, que ita illi subiecta est, ut nec se eleuare possit contra dominum suum: sic fides non desiderat superbe aspicere in Deum, sed tantum intima deuotione tangit eum. Et quasi in pectore  suo, id est in sapientia mysterii sui habet per amorem Filii sui infirmum et debilem ac pauperem limum qui homo est, nigrum in nigredine peccatorum, et lutulentum in pollutione carnis, et latum secundum similitudinem pectoris hominis, quod est dilatatio profunde et magne sapientie in qua ipse Deus creauit hominem, illes respiciens qui sunt in saluatione anime per penitentiam, in qualicunque crimine contra Deum sint in sua debilitate calcitrantes, quia tandem ad eum peruenient. Hi sunt circumdati compluribus ornamentis illorum qui inter eos surgunt; ut lapides pretiosi in magnis personis qui sunt martyres ac uirgines sanctitatis, et ut margarite, qui sunt innocentes et penitentes filii redemptionis, cum quibus idem limus ualde ornatus  est; dum in humano corpore fulgent tante uirtutes, que in Deo sunt fulgentes in omni claritate. Nam qui constituit spiraculum et uitam hominum, ille inspexit semetipsum. Quomodo? Scilicet eum redemptione dum presciuit in sua predestinatione Filium suum incarnari, ita quod in eius corpore deberet abstergi omnis maculosa uarietas criminum. Et sic uidet etiam animas que iustificabuntur post multiplicationem superfluorum peccatorum dum adhuc in corporibus suis sunt, et que consuescent in iustitia Dei ambulare post diuersitatem errorum suorum qualiter consistant in Deo, ac qualiter desistant de multa obliuione, et quomodo reuertantur de unoquoque uitio quo ipse sunt uulnerate  cum in mortalibus ceciderunt peccatis, et sicut sunt uidentes quod multi populi surrexerunt de errantibus uiis in quibus ambulabant pleni uulneribus in plagis pessimis restaurati de morte feditatis criminum: sic etiam multi ueniunt qui in amaritudine acerbi doloris peccati tam grauiter sunt uulnerati, quod ipsi etiam in consuetudine malorum morum in quibus supra modum peccauerunt sunt ita tediosi, quod nequeunt ultra respirare in fluctibus, ad operandum mortiferum opus in adulterio, et homicidio et superfluitate omnium malorum.

O miseri, nonne ueniunt ipsi quasi peregrini de longinqua regione sicut Scriptura habet in Euangelio, ubi adolescentior filius dixit: Surgam et ibo ad patrem meum et dicam illi: Pater, peccaui in celum  et coram te; iam non sum dignus uocari filius tuus, fac me sicut unum ex mercenariis tuis? . Hoc tale est. Homo qui de lapsu peccati per admonitionem Spiritus sancti reuertitur in se, dicit: uolo surgere de importabilibus peccatis que a me nullatenus sunt sustinenda, de graui culpa, sed reuertar in recordatione mentis mee plangens ac merens peccata mea: sic ueniens ad patrem meum, qui pater meus est, quoniam creauit me, et dicam illi: Pater, peccaui in celum, id est in celeste opus quod ego sum, quem formasti in uoluntate tua, me sic tangendo in creatione ipsa, quod ego etiam celestis debui esse in actibus meis, sed feci me contractum cum turpissimis operibus, peccans etiam coram te, quia humanam naturam destitui in me. Quomodo?  In multis abominationibus, ideo sum et ego reus in mea perditione et in tua maiestate: et non sum dignus nominari filius tuus, quia propter nequitiam cordis mei creaturam tuam duxi in me in alium modum quam a te constitutus sum. Sed nunc fac mihi ut tuo redempto seruo in mercede sanguinis Filii tui, qui ipsum dedisti in tantam mercedem quam mors nunquam rependere poterit ulla recompensatione, sed dimittit peccatores per penitentiam que in passione Filii tui orta est, quia rectam hereditatem filiorum amisi in Adam, qui creatus filius, in iustitia destitutus est gloria felicitatis. Nunc autem debet penitentia redimere hominis peccata cum sanguine Filii tui. Istud est dicendum ab iis qui iterant casum Ade et post  hec reuertuntur per penitentiam sic pertingentes ad saluationem, et memores sunt quod multas monitiones audierunt, que de Scripturis sunt narrate et de cruciatu et de sanguine Redemptoris eorum, et recordantur gementes quod transgressi sunt cum auditu, quo cum studio debuerunt percipere quomodo seruarent uerbum Dei, cum ipsi negligerent legem eius que eis erat instituta ad custodiendum, in constitutione precepti recusantes inspicere quid deberent facere uel quid deberent dimittere propter timorem Domini, qui tamen ueniunt ad ueritatem, recordantes ea que audierunt uel sciuerunt a Deo, quamuis prius ita cecati essent, quod omnino nollent scire iustitiam ipsius,  ut se ad hoc declinarent quod ipsam preponerent peccatis suis, cum spernerent eam et cum reiicerent retro uerbum Dei, respuentes legem eius. Multi de his erunt superabundantes in bonis: ita ut nec satientur, nec eis sufficiat epulari in domo Dei celebrando diuinum officium et operando iustitiam eius superabundanter, ita quod semper sunt flentes et memores in doloribus malorum que in anteactis rebus perpetrarunt dum colebant illicita opera, transeuntes legis Dei licita.

Iste est lutens limus quem uides in pectore pii Patris. Quomodo? Filio Dei qui de corde Patris exiuit ueniens in mundum, adest credens populus, adherens ipsi hac intentione qua credit in cum. Certe propterea sic etiam isti apparent in  pectore pii Patris, ut non spernat angelus nec ulla creatura hominem, quia summi Dei Filius incarnatus habet formam hominis in seipso. Beatus enim angelicus chorus propterea in indignatione habet hominem quia nimium sordescit in peccatis suis, cum ipsi beati angeli inuiolabiles sint absque ulla transgressione iustitie, semper attentissime uidentes faciem Patris. Et quod amatur a Patre: hoc etiam ipsi amant in Filio. Quomodo? Scilicet quod Dei Filius natus est homo, nam ego Pater Filium meum ex uirgine natum posui in saluationem et in restaurationem hominis, ut uobis annuntiat Isaias propheta seruus meus. Sicut pastor gregem suum pascet in brachio suo congregabit agnos et in sinu suo leuabit, fetas ispe portabit. . Hoc  tale est. Sicut pastor gregem suum pascit, sic pascet Filius meus pastor bonus redemptum gregem suum. Quomodo? Ipse pascit eum lege sua, quam ipsemet per me plantauit. Unde etiam in sua extensa potestate ut in brachio suo; quia idem Filius meus est homo, congregabit innocentes agnos de culpa Ade per innocentiam baptismi, cum ab eis exuitur uetus homo cum operibus suis, et leuabit ipsos in uirtutibus suis et in lege sua in sinu suo. Quomodo? uidelicet quia leuat eos super excelsa celorum tali modo quod fiunt membra eius. Quapropter sic in interiori secreto deitatis apparet homo in forma sua, quod nec angeli habent nec ulla alia creatura, quia Unigenitus meus propter redemptionem generis humani in uirginea carne  formam assumpsit hominis. Ipse portabit etiam fetas in corpore suo. Quomodo? Ipse Filius meus portat homines in sanguine suo: sic quod salui facti sunt per quinque uulnera eius; quia quodcunque peccauerint per quinque sensus suos, hoc abstergetur per summam iustitiam post penitentiam, quoniam ipsemet eos ita portauit, quod incarnatus est, et quod passus est quinque uulnera in cruce, et quod mortuus et sepultus est et quod a mortuis resurrexit. Ipse porrexit etiam ipsis manum suam, cum eos retraxit ad se. Quomodo? Scilicet quia Filius meus assumpsit humanitatem pro illis, qui se putabant propter casum Ade in eternum periisse. Idem Unigenitus meus uicit etiam mortem, sic  quod non potuit amplius dominari super eos. Unde et ipse ita nouit eos in uirtute claritatis sue, ut uenturi sunt in purgatione penitentie. Quod autem eos uides in sinu Patris apparere, hoc est quod Filius hominis perficitur cum membris suis in secreto Patris. Quomodo? Cum enim mundus complebitur, tunc electi etiam Christi qui membra eius sunt, perficiuntur. O quam pulcher ille est, ut etiam Psalmista ait: Speciosus forma pre filiis hominum. . Hoc tale est. Pulcherrima pulchritudo fulget in eo clarissime forme sine ulla macula peccati, et absque liquore humane feditatis, et sine ulla concupiscentia facti operis in desideriis peccatorum, que exigit caro mortalis infirmitatis. Hoc nunquam tetigit hunc hominem. Et forma  illa Filii hominis nata est in simplicitate pre aliis hominibus, ita quod illesa uirgo genuit natum suum in ignorantia peccati, se nesciens in erumna habere filium. Quomodo? Quoniam non sensit ullum contactum in peccatis, ideo ignorabat se habere dolorem in partu, sed intus in ea corporis sui integritas gaudebat. O quam speciosus forma! Sed noscant homines ibi carnalem pulchritudinem non fuisse maiorem nisi quatenus ordinatio profunde sapientie constituit formam hominis, quia Pater et Filius et Spiritus sanctus unus Deus in tribus personis non delectatur in pulchritudine carnis, sed in magna humilitate qua Filius Dei se induit humanitate. In forma autem filii hominis non erat ulla maculositas, ut aliquando  distorquetur homo molesta facie in diuersitate corporis, quod est in iudicio Dei, scilicet cum membra hominis diuisa sunt non recte ordinata ut debilium quod non est secundum naturam formationis in corpore hominis, sed secundum iudicium Dei. Et fortis quidem natura existit in recta formatione, infirma autem defluit in diuersitatem formationis contrarie forme, quod non erat opus in homine Filio meo.

Sed, inquam, magna diuersitate sint homines in suis membris, ita quod ipsi sunt nigri, fedi, polluti, leprosi, hydropici, et pleni uitiis, habentes etiam rubiginem maleficii in suasione diabolice artis, et insipientes et duri uidere bona Domini, et  accusandi atque culpandi de multa obliuione quod iustitiam debuerunt operari et operantur malum, ac dimittunt bonum, despicientes crucem et martyrium Domini sui. Deus tamen Pater inspicit intentione sue bonitatis factum opus de limo sicut pater respicit ad filios suos dum eos eleuat in sinum suum. Et quoniam ipse Deus est; habet pii patris dilectionem ad filios suos. Tali enim modo est ei interior dilectio cordis ad homines, quod Filium suum misit ad crucis opprobrium quasi agnum mansuetum qui portatur ad uictimam occidendus: ita quod Filius meus reportauit perditam ouem, quam e faucibus lupi tulit, supra humerum suum, assumpta humanitate, in magnis eam portans doloribus, cum dignatus est mori pro ouibus suis.  In illis autem hominibus sunt multi circumdati ornamentis, qui et decorati sunt pretioso ornatu uirtutum: qui sunt martyres, uirgines, innocentes et penitentes ac subiecti magistris suis, ut iam dictum est, et qui seipsos conscios reddunt in criminibus suis, in his se cruciantes cum inexpugnabili certamine, dum negant in seipsis quod sunt. Ibi non est dicendum qui sunt, uel ubi sunt electi; nam omnes computati sunt. Quis est ille cui possibile sit uidere in profundam sapientiam Altissimi et in discretionem scientie eius quid ipse habeat in numero saluandorum. Incomprehensibilia sunt iudicia eius omnibus hominibus. uobis currendum est; quia paratum est uobis regnum Dei. Nam secundum studium fidelium operantium iustitiam Dei  qui sunt abluti in baptismo cognitique in fide, talis etiam merces eorum erit.

Quod autem uides quod de sedente in throno protenditur magnus circulus aurei coloris ut aurora, cuius amplitudinem nullo modo comprehendere potes, hoc est quod ab omnipotente Patre extenditur fortissima potestas et fortissimum opus eius omnia comprehendens in potentia ipsius, cum qua est operans in Filio suo quem semper in maiestate diuinitatis apud se habuit, per eum ordinans ac perficiens omnia opera sua ante mundum et in mundo ab initio, qui pulcherrimi fulgoris uelut aurora rubet; quia Filius in sapientissima uirgine quam aurora significat, incarnatus est inspiratione digiti Dei qui Spiritus sanctus est; in quo etiam factum est omne opus Patris. Huius  glorie circuitum nulla ratione comprehendere uales, quia nec ipsius potestas nec opera, nec ulla est mensura ullius bonitatis, uel potestatis ad illam mensurandam que sit, uel fuerit, uel fieri debeat in ulla creatura, nisi quod Deus est inestimabilis et incomprehensibilis in potestate sua, et inuictus ac mirabilis in opere suo. Et idem circulus gyrans ab oriente ad septentrionem, et ad occidentem atque ad meridiem se reflectens ad orientem ad ipsum sedentem in throno nec habens ullum finem; hoc est quod potestas ac opus Dei circumeunt, comprehendendo omnen creaturam. Quomodo? In uoluntate Patris qui cum Filio et Spiritu sancto Deus unus est, orte sunt omnes creature, que omnes  sentiunt eum in potestate. Quomodo? Omnes sunt eum in creatione sentientes scilicet gyrantem ab oriente quod est in ortu omnis iustitie, et tendentem ad septentrionem in confusionem diaboli et ad occidentem ubi tenebre mortis lucem uite uolunt opprimere, luce tamen iterum resurgente, deuicta tenebrarum caligine, et ad meridiem, ubi ardens ardor est iustitie Dei in cordibus fidelium, se conuertendo tandem ad ortum iustitie quasi ad orientem se recipit. Quid hoc? Dum per summam potestatem opus Dei secundum preordinatum a Deo tempus completum fuerit in hominibus in hoc mundo, tunc etiam implebitur circuitus ipsius mundi, perfectus in fine temporis in nouissimo die, refulgebunt omnia opera Dei in electis eius, sedente  in throno non habente finem; quia Deus perfectus est in potestate ac in opere suo, qui erat et est et permanebit absque ulla inceptione ullius temporis in diuinitate, ita quod non fuerit sed est. Et quod ille circulus, a terra est tante altitudinis ut eum comprehendere non possis, hoc est quod superna potestas ita excelsa est super omnes uitas creaturarum in sensu et in intellectu hominis, et ita incomprehensibilis in omnibus et super omnia, quod nulla creatura eam poterit metiri ulla capacitate sensus quin ipsa sit multo sublimior quam ei sit cognoscendum. Unde etiam angeli frequenter resonant Deum in laudibus. Ipsi enim uident eum in sua potestate et gloria; sed non possunt eum perfecte intuentes comprehendere quasi ad finem perueniant,  neque unquam ualent fastidio satietatis capi tam magnitudinis quam pulchritudinis eius.

Quod autem ex se reddit splendorem ualde terribilem scilicet lapidei, chalybei et ignei coloris, hoc est quod diuina potestas ex se demonstrat duram uirtutem in magna seueritate contra dissimulatam et impenitentem ac impunitam iniquitatem, formidabilem, et uelut chalybeum; quia Deus est perspicua iustitia que non habet ullam iniustitiam cedentis mollitiei,  sed ipse est illa iustitia que quasi chalybe confirmauit omnem aliam iustitiam que multo fragilior est iustitia eius quam ferrum chalybi cedit, et etiam quasi igneum; quia ipse est iudicialis ignis comburens peccatum ob  omnem iniustitiam que se nunquam conuertere uoluit ad illum querens eius misericordiam. Est etiam Deus quasi lapis in homine; quoniam ipse est uerus et iustus absque ulla mutatione; quia ut lapis in mollitiem non potest conuerti, ita ille non habet ullam mutationem, et est uelut chalybs, scilicet in efficacitate pertransiens omnia absque ulla mutatione ullius aut loci aut temporis, quia ipse est Deus super omnia existens, est etiam quasi ignis; quoniam inflammat et incendit et illuminat omnia absque uicissitudine succedentis temporis in nouitate, quia ipse Deus est. Et quod ipse splendor undique secundum amplitudinem suam sursum in altitudinem celi et deorsum in profundum abyssi ita  se extendit ut nullum finem eius uidere possis, hoc est quod uirtus potestatis ac operis Dei, et iustitia atque rectissimum iudicium eius ubique in incomprehensibilitate sua nec in superioribus celi, nec in inferioribus abyssi ullum finem habet qui comprehendi possit humano sensu cum super omnia sit.

uides etiam de secreto sedentis in throno stellam magnam plurimi splendoris ac decoris prodeuntem, et cum ea plurimam multitudinem cadentium scintillarum; quia precepto omnipotentis Patris Lucifer angelus, qui nunc est Satanas, in ortu suo magna gloria ornatus et multa claritate ac decore uestitus prodiit, et cum eo omnes scintille sui agminis tunc candentes in lucis fulgore, nunc autem exstincte in caliginis tenebrositate;  quoniam pronus ad malum, non aspexit in me solum perfectum; sed existimabat confidens in seipsum, posse incipere quod uellet, et perficere quod inciperet. Unde quod sedenti in throno debebat honoris quia per eum creatus est, hoc retorsit in seipsum, atque in hoc ipso declinabat se ad malum. Quod uero cum stella illa omnes educte ad austrum, inspiciebant ipsum sedentem in throno quasi alienam, seque ab eo auertentes magis inhiabant ad aquilonem quam eum inspicere uellent, hoc est quod Lucifer omnisque comitatus eius miserabiliter creatus in ardente bono Dei constitit, quasi per obliquum, in superbia uidelicet dedignans regnantem in celo; quia ipsi omnes orti in creatione; ab initio gustauerunt impietatem que ad perditionem se uertit,  Deum inspicientes non sic quod eum scire uellent in bonitate, sed quod se super eum uelut super alienum uellent eleuare, cum flagrante scilicet elatione se a cognitione eius auertentes, et plus tendentes ad casum suum quam Deum in gloria sua cognoscere desiderarent. Sed quod statim in ipsa auersione inspectionis sue omnes exstincte sunt sic uerse in nigredinem carbonum, hoc est dum Deum superbe dedignarentur scire, ipse Lucifer cum omnibus sequacibus suis in malitia sua exstinctus est a fulgore clari splendoris, quo per diuinam potentiam indutus erat, delens in seipso interiorem pulchritudinem, qua debuit usus esse ad bonum; et se porrigens ad deglutiendam impietatem; ita exstinctus est ab eterna claritate ut caderet in eternam perditionem.  Unde omnes uersi sunt in nigredinem carbonum exstincti ignis; quia cum duce suo, scilicet diabolo, exuti claritate sui splendoris sic exstincte sunt in perditione tenebrositatis, carentes omni gloria beatitudinis, ut carbo caret omni luce ignee scintille. Quod autem uentus turbinis ortus est ab ipsis, qui eas mox ab austro retro sedentem in throno proiecit ad aquilonem precipitans in abyssum, ita ut earum amplius nullam uidere ualeres, hoc est quod maximus flatus impietatis erexit se in ipsis angelis iniquitatis, cum Deo uellent preualere et eum per superbiam opprimere, qui exsufflatus est in amarissimam nigredinem perditionis, et eos de austro, id est de bono proiecit retrorsum; quod est in obliuionem Dei cuncta regentis,  quasi ad partem aquilonarem, ut ubi superbe exaltari uolebant, ibi confusi casum inuenirent, propter superbiam suam precipitati in abyssum mortis eterne, que perditio ipsorum est ut in nulla claritate amplius uideantur, ut per seruum meum Ezechielem saltui meridiano qui ardenter fructum iustitie debuit et non attulit locutus sum dicens: Ecce ego succendam in te ignem, et comburam in te omne lignum uiride, et omne lignum aridum; non exstinguetur flamma succensionis et comburetur in eo omnis facies ab austro usque ad aquilonem. Et uidebit omnis caro, quia ego Dominus succendi eam, nec exstinguetur . Hoc tale est. O stulte, qui in superbia tua te erexisti contra me, ego qui  nec initium nec finem habeo, faciam ut in zelo meo accendatur in te ignis indignationis mee, per quem comburam in te omnem uiriditatem tuam qua uoluisti opus incipere, in falso uigore magis confidens in te quam in me; quia elegisti in tua stulta scientia esse secundum superbiam tuam comburamque in te omnem ariditatem illam peccati tui et aliorum perditorum cum peccatum in bono aridum suggeris homini qui cinis est, quia suggestio tua non recipiet in te ullam saluationem; sed fiet in te ignis eternus. Nec restat ulla tibi muneratio salutis, nec illis qui te sequuntur in exemplo tuo. Et non exstinguetur illa succensio penarum in suppliciis suis, sed comburet precipitem superbiam quasi in facie concupiscentie aspectus honoris quem concepisti  uelle habere in teipso, qui eiectus es ab omni gloria tua; ab austro scilicet surgens in ardente clarissima luce, et cadens in tenebras aquilonis, id est inferni. Et hoc uidebit omnis homo: uidelicet electi et reprobi cognoscentes gehennam, quoniam electi eam cognoscunt; quia illam effugerunt; reprobi autem, quoniam cum ea in penis permanebunt, scientes quia ego Dominus omnipotens succendi eam ad retributionem malorum tuorum, o diabole, nec exstinguetur in malis tuis nec sequentium te. Et sic perditio diabolice superbie proiecit Satanam et angelos eius in exteriores tenebras eternorum tormentorum sine ulla consolatione luminis; ita ut illi nullus sit locus inuentus in eterno lumine, et tu, o fragilis homo horrens  et stupens, eorum ultra nichil conspicere potuisti; sicut etiam idem Ezechiel in spiritu meo regi Tyri sub mystica significatione dicit: Omnes qui uiderint te in gentibus obstupescent super te. Nihil factus es, et non eris in perpetuum . Hoc tale est. Omnes recti corde qui uiderint te, diabole, inebriatum uitiis in illis gentibus qui te amplexantur in preuaricatione legis Dei, arescent obstupescentes in tua sorde, quomodo polluis suggestione tua templum in edificatione Dei quod homo est; et propterea nichil factus es per superbiam tuam in qua cecidisti ab omni gloria saluationis; quia omnino nullus uigor es, in nulla felicitate, neque eris inuentus ullam gloriam amplius habens in eternitate celestium, quia tu confusus  es in illis in perpetuum sine fine.

Sed quod splendorem illum magnum qui eis abstractus est, uidisti subito in earum exstinctionem reuerti ad ipsum sedentem in throno: hoc est quod perspicuus et magnus fulgor quem diabolus propter superbiam et contumaciam suam perdidit cum in ipsum et omnes sequaces eius intrauit germen mortis  reuersus est ad Deum Patrem unde prodierat, seruatus in secreto eius; quia locus glorie splendoris illius non debuit esse uacuus; sed Deus seruauit eum alteri facte luci. Nam eius quem Deus nudum surgere iussit atque non coopertum carne qui diabolus est cum omni comitatu eius in splendere  tamen clarum; splendorem seruauit limo quem formauit in hominem, tegens ipsum uilissima natura terre, ob idipsum ne se extolleret in similitudinem Dei, quia quem clarum creauerat in multo fulgore sed non coopertum tam fragili et tam misero tegmine quo et homo, hic non potuit stare in elatione sua, quia non est nisi unus Deus sine initio et sine fine in eternitate. Ac ideo sceleratissimum est pre ceteris criminibus, quo quis se Deo simulat. Nunc autem ego Deus celestis seruaui illustre lumen quod retraxi a diabolo propter malum eius, hoc diligenter abscondens apud me, et dedi illud limo terre quem formaui ad imaginem et similitudinem meam, quemadmodum aliquis homo facit, cum filius eius moritur cuius hereditas non transit in natos  eius; quia absque liberis decessit; hereditatem filii attrahit sibi pater et proponit eam in mente sua alii suo filio nondum sibi nato, daturus eam illi cum natus fuerit ex ipso. Nam diabolus cecidit absque herede, quod est in recta intentione bonum opus: quia nunquam aliquid boni fecit nec incepit, et ob hoc accepit alter hereditatem eius, qui etiam cecidit, habens tamen heredem, scilicet inceptionem obedientie; quoniam eam suscepit cum deuotione, quamuis opus ad hoc pertinens non perfecerit, sed gratia Dei perfecit illud opus in incarnatione saluationis populorum, in restaurationem bone hereditatis. Atque ideo recepit homo hereditatem suam in Christo, quia non dedignatus est in initio preceptum Dei, cum omnino diabolus non desiderauit  seruitium Creatoris sui in bono, sed honorem in superbia: unde non recepit gloriam suam sed in perditione periit.

Et sicut Goliath surrexit despiciens Dauid; ita erexit se diabolus in presumptionem in seipso, uolens similis esse Altissimo. Et ut Goliath ignorans uires Dauid eum prorsus nichili reputans uilipendit, sic cumulata superbia diaboli contempsit humilitatem in humanitate Filii Dei, qui in mundo natus, non gloriam suam sed gloriam Patris per omnia quesiuit. Quomodo? Diabolus non desiderauit imitari hoc exemplum, ut se subderet suo Creatori quemadmodum se Filius Dei subdidit suo Patri. Attamen Dauid amputauit caput Goliath in secreta fortitudine Dei, ut Spiritu sancto inspirante scriptum  est: Assumens autem Dauid caput Philisthei attulit illud in Ierusalem, arma uero eius posuit in tabernaculo . Hoc tale est. Spolia et direptiones diaboli accepit fortissimus Filius meus, cum deiecit caput eiusdem serpentis antiqui. Ubi? In utero uirginis que hoc caput contriuit. Per quem? Per eumdem Filium suum. Que est hec contritio? Sancta humilitas, que in matre et filio apparens percussit primum initium superbie, quod est caput diaboli. Et sic Filii mei, secundum carnem, uictrix humilitas attulit ipsum caput in sanctam Ecclesiam que est uisio pacis, ei ostendens quod per ipsam fortissimam humilitatem interfecta esset superbia diaboli; fortissima uero arma eius sunt multiformia  eius uitia, quibus ille superauit genus humanum quod eum pro Deo coluit, sic exterrens in uitiosis artibus suis ut arma exterrere solent homines. Hec confregit Filius meus ponens ea in tabernaculo suo, id est in passionem corporis sui dum pateretur in cruce. Unde ipsam pugnam dimisit etiam in tabernaculis simul in corporibus electorum membrorum suorum: ut et ipsi distribuant arma diaboli cum ipso. Quomodo? Ut sicut ipse deuicit diabolum in passione sua, sic et ipsi eum deuincant se constringentes in desideriis, et non sint consentientes uitiis illius. Et secundum similitudinem hanc, ut gloria Goliath data est Dauid: ita gloriam que ablata est primo angelo, dedi Ade et generi eius, quod confitetur me seruans precepta mea, interempta superbia  diaboli. Qui autem interioris sensus perspicaces audiendi aures habet, hic in ardenti amore  speculi mei, ad uerba hec anhalet, et ea in conscientia animi sui conscribat.




uISIO SECUNDA.


SUMMARIUM.---Quod fides magna in uirtute, palam surrexit in circumcisione Abrahe. Quod fides coniuncta est timori Domini et timor Domini fidei. Quod fideles per quatuor partes terre super fide bona opera edificant. De quatuor quadris. Quod oportet hominem humiliter incedere et insidias diaboli sapienter fugere. De quatuor angulis edificii quod significent. Item aliter de eisdem angulis. Quod hominibus a Deo Patre datur munitio et defensio ad bene operandum et circumspecti sunt quia cinerea caro sunt. De speculatiua scientia. uerba Pauli. uerba Salomonis. De operatione duarum causarum. Quod recte institutiones surrexerunt in Abraham et in Moyse. Quod spectatiua scientia cepit in Ne apparere regnante tamen iniquitate usque ad Abraham et Moysen sine interruptione. uerba Pauli ad eamdem rem. Quod rectum opus ostensum est in Abraham et in Moyse, perspicua iustitia in Incarnatione Filii Dei, ardens opus per baptismum in Ecclesia durans in finem mundi. uerba Dauid ad eamdem rem. Quod membra Christi constant adhuc imperfecta in electis suis et Ecclesia caret adhuc futura perfectione quam habitura est. Quomodo denarius numerus attenuatus per Adam, surrexit in Filii Dei in denarium, et denarius in millinarium. uerba Euangelii de eadem re. Quod in quinque uulneribus Christi peccata hominum delentur. Quod homo quinque sensibus Spiritu sancto sibi inspiratis, discerni bonum et malum. Quod homo anima et corpore laboret deuitare malum et facere bonum in prosperis et in aduersis. Quod humana mens debet habere sapientiam et discretionem ad cognoscendum Deum. Quod homo ex quatuor elementis constans fidem catholicam equali deuotione colat. Quod fidelis homo ascendat de uirtute in uirtutem. Quod Filius Dei missus est in mundum secundum tempus preordinatum a Patre ut proficeret uoluntatem Patris in redemptione hominis. Quod superbiam mali uel finem eius in operante creatura, aut initium aut finem superne iustitie iustamque distributionem uoluntatis Dei: nullus homo perscrutari potest.

 Deinde uidi inter ambitum circuli qui protendebatur de sedente in throno quasi montem magnum coniunctum radici illius immensi lapidis super quem nubes cum throno et sedente in eo posita erant: ita quod lapis in altitudinem erectus et mons in latitudinem extensus uidebatur. Et super ipsum montem stabat uelut quoddam edificium quadrangulum ad similitudinem urbis quadrate formatum, aliquantulum obliquum habens situm, cuius angulus unus respiciebat ad orientem, et alius ad occidentem et unus ad septentrionem et alius ad meridiem; edificium autem circuitu suo murum unum biformem gerebat, cuius forma una erat quasi splendor lucidus ut lux diei, et altera quasi compaginatio lapidum adinuicem coniuncta in angulo orientali  et in angulo septentrionali, ita ut pars illa lucida muri protenderetur ab angulo orientali et finiretur in angulo septentrionali, tota integra et non habens ullum locum interruptum, et pars alia scilicet lapidea extenderetur ab angulo septentrionali ad angulum occidentalem et ad angulum meridianum et finiretur in angulo orientali, habens duo loca interrupta inter angulum uidelicet occidentalem et angulum meridianum. Longitudo autem edificii erat centum cubitorum, et latitudo eius quinquaginta cubitorum, et altitudo ipsius quinque cubitorum: ita ut eius duo parietes in utroque latere ipsius essent unius longitudinis, et alii ipsius duo parietes in fronte et in fine eius, unius latitudinis. Sed et idem quatuor parietes ubique in circuitu ipsius edificii  equalis erat altitudinis, exceptis propugnaculis eius que aliquantulum eminebant altitudinem ipsius. Latitudo autem inter ipsum edificium et splendorem ex predicto circulo se in profundum abyssi extendentem erat in uertice orientalis anguli unius palmi, alibi autem, id est in septentrionali et in occidentali  atque in meridiana parte tanta undique erat latitudo inter idem edificium et splendorem, ut eius amplitudinem nullo modo comprehendere possem. Et hec, me admirante, qui sedebat in throno iterum dixit ad me: Fides que in antiquis sanctis cum opere iustitie per bonitatem Patris desuper edificato, uelut in pallore apparuit, incarnato Dei Filio, aperta manifestatione, cum ardentibus operibus ardenter in lucem processit, quando Filius Dei caduca non concupiscens, ea exemplo suo conculcari et celestia amari perdocuit; cum priores Patres mundum non fugientes, nec se ab eo separantes Deum simplici tantum credulitate et humili deuotione colebant; quia nondum ut omnia desererent eis ostensum fuerat. Unde etiam quod uides intra  ambitum circuli qui protenditur de sedente in throno, montem magnum coniunctum radici illius immensi lapidis super quem nubes cum throno et descendente in eo posita sunt, ita quod lapis in altitudinem erectus et mons in latitudinem extensus uidetur: hoc est quod in potente ac forti opere potestatis superni Patris qui potenter operatur, stat mons significans fidem, que magna est in uirtute, palamque surgens in circumcisione Abrahe, et ita proficiens usque in Filium superni Dei post ruinam serpentis antiqui per Spiritum sanctum inspirata hominibus, ut in bonitate Patris fideliter operantes illum credant omnipotentem esse Deum, qui tam magnum hostem superare potuit, ita quod per eamdem credulitatem subleuati ad gloriam illam pertingant,  de qua diabolus per superbiam suam deiectus periit.

Atque idem mons positus est ad radicem predicti lapidis mysterium timoris Domini habentis, quia fides coniuncta est stabilitati timoris Domini, et timor Domini etiam fortitudini fidei, scilicet cum de  Patre missus est Filius nasci ex uirgine, et cum de Filio pullulabat uera fides primum in fundamentum boni operis, quam timor Domini profert cum omnibus uirtutibus tangens Deum in altitudine sua: ita ut in sapientia fidelium mentium Deus super omnia regnans fideliter colatur: Quomodo? Quoniam timor Domini secreta celi uisu circumspectionis acute penetrat: quia ipse initium iuste intentionis est, cum qua etiam beata fides apud Deum in latitudinem perfectionis extenditur cum in bonis operibus ad sanctitatem dilatatur. Sed quod super ipsum montem stat edificium quadrangulum ad similitudinem urbis quadrate formatum, hoc est quod super fidem bonitas Patris bona opera edificans, multos fidelium per quatuor angulos terre colligens trahit  ad celestia, sic monitos in stabilitate uirtutum ut celestis Pater in sinu suo, hoc est in interiori potestate et in mystico consilio suo eos benigne componat cum quatuor quadris in fide. Quomodo? Ego, qui sum Altissimus, ordinaui in opere meo primum quadrum hominum, uidelicet Adam, cuius genus ipso dormiente per magnum schisma se debilitans, processit usque ad secundum quadrum, id est ad Ne sub quo diluuium factum est, ubi et mysteria Filii mei in arca premonstraui. Sed in eo quadro que est Ne, per admonitionem meam manifestaui illam lucidam partem muri predicti edificii; quia ibi in diluuio suffocans peccatores, innui hominibus ut mortem fugerent et uitam appeterent, sic eis palam aperiens speculatiuam scientiam cognitionis  duarum uiarum. Quid hoc? Homo uiret et uiget in uiuente uita que anima est, per quam speculatur et cognoscit duas semitas uidelicet bonum et malum, quoniam homo tangitur alterutra parte harum: ita quod manens in corpore siue bonum siue malum cum anima et corpore operatur, quod quidem ipse incipit per operationem animi sui, uoluntatem suam ita in opere complens. Et sic in nos ostensa est per admonitionem meam speculatiua scientia duarum uiarum, scilicet acutissima consideratione malum spernere et bonum diligere, que ita cum emissione circumcisionis tendit in precursu uoluntatis Dei, usque ad tertium quadrum, in quo Abraham et Moses coniuncti sunt in circumcisione et  lege; que circumcisio et lex ita procedebat usque ad quartum quadrum sancte Trinitatis: in quo uetus Testamentum in Filio Dei finitum est cum exteriori significatione. Unde etiam surrexit interius germen per Filium Dei in Ecclesia: qui natus et passus pro salute hominum resurgens etiam et rediens ad Patrem, angulum illum qui in casu Ade absconsus et attenuatus erat restaurauit in saluationem, per animas hominum.

Quod autem edificium aliquantulum est in obliquum situm, hoc est quod homo qui opus Dei est, non potest pre fragilitate sua incedere firmiter sine peccato, et audacter sine timore fragilis carnis diabolum superando, sed eum oportet illum humilitate deuitare, et insidias eius sapienter fugere ne peccet,  atque fideliter se coniungere bonis operibus, et sic constare in Filio Dei, qui quasi in angulo sedens lapis angularis est, hoc pacto opus electum in homine coniungens. Sed quod angulus unus respicit ad orientem et alius ad occidentem et unus ad septentrionem et alius ad meridiem, hoc est quod Filius Dei natus est ex uirgine et passus in carne, ut in ortu iustitie homo restauraretur ad uitam cui omnis iustitia apposita est, quod est angulus orientalis inde surgente saluatione animarum, ut Deus compleuit in Filio suo omnem iustitiam que ab Abel usque ad ipsum prefigurata est; in quo finita est constitutio carnalis obseruationis ueteris Testamenti, iam ueniente salute fidelium hominum per fidem, quam Filius Dei attulit missus  a Patre in mundum in fine temporum, quod est angulus occidentalis. Contra diabolum quoque in Abraham et in Mose eleuauit se iustitia qui premonstrabant promissam gratiam per quam homo saluatus est quem diabolus deceperat, occidendo eum ut latro in lapsu Ade, quod est angulus septentrionalis; unde et miserabilis ac mortalis casus qui factus est in humano genere, postea per supernam gratiam nobiliter et magnifice restauratus est pleno fructu, in ardente opere Dei et hominis, quod est angulus meridianus. Angulus etiam meridianus est; quia primus homo Adam a Deo creatus est. Sed quod ab hoc angulo speculatiua scientia cognitionis duarum uiarum non incipit fulgere, id est ab ipso Adam; hoc ideo est, quia genus suum  incompositum erat, non colens Deum in scientia sua officiosum seruitute legis, sed tantum propriam uoluntatem suam adimplens cum summo malo, ita ut nec in recta scientia Dei nec in uera beatitudine esset fulgens: imo in morte iacens, sed absconsum erat tantum in corde Patris, quid cum homine facere decreuisset. Angulus etiam in oriente designat Ne, ubi se iustitia ostendere incepit, et ubi etiam aperte manifestata est premonstrata speculatiua scientia, ostendens omnem sanctitatem que postea in Filio Dei perficienda erat. Et quia unaqueque iustitia in Filio Dei qui est uerus Oriens erat incipiens, ideo est hoc edificium primum appellandum ad orientem in honore sanctitatis, que  primum etiam in Ne ueraciter declarata est. Angulus quoque in septentrione est Abraham et Moses: qui aduersus Satanam cum operis exsecutione predictam speculatiuam scientiam circumtegebant quasi eam circumedificarent cum pretiosis lapidibus, et cum desuper aurato opere perspicue iustitie Dei quod erat circumcisio et lex; quia iustitia ante circumcisionem et legem, quasi nuda erat absque opere. Et quartus angulus occidentalis prefigurat etiam ueram Trinitatem; que palam manifestata est in baptismo Saluatoris, qui erexit plenam et sanctam ciuitatem Ierusalem cum omni opere suo, recurrens ad celum in saluatione animarum. Sed quod ipsum edificium in circuitu suo murum unum bine forme habet, cuius una est quasi splendor  lucidus ut lux diei et altera quasi compaginatio lapidum adinuicem coniuncta in angulo orientali et in angulo septentrionali, hoc est quod per bonitatem Patris hominibus ex omni parte data est quasi securitas una, id est munitio et defensio in bonis operibus ut ipsis circumdati et confortati carnales concupiscentias deserant, et ad unum Deum qui munimentum eorum est confugiant. Qui murus in duabus est formis quia una forma muri est ueluti speculatiua scientia duarum uiarum, quoniam illam scientiam in acutissima et certissima exquisitione speculationis animi sui habet homo, ut sit circumspectus in omnibus uiis suis et etiam alia forma muri est ueluti cinerea caro hominis, quia a Deo creatus est homo operans, factum opus in operatione.

 Et hec speculatiua scientia lucet in splendore lucis diei; quin per eam homines actus suos uident et considerant, quia splendidus radius est humane mentis, se caute circumspicientis, in homine siquidem apparet hec preclara scientia ut candida nubes permeans mentes populorum in celeritate sicut et nubes cito difflatur in ere, lucensque ut lux diei quoniam ipsa candida declaratur propter splendidissimum opus quod Deus benigne operatur in hominibus, scilicet ut cum ipsi deuitant malum, perficiant bonum quod in eis quasi lux diei lucet. In ipsa quoque scientia procedit unumquodque opus in homine. Quomodo? Homo habet duas uias.  Quomodo? Ipse est sciens bonum atque malum cum sensibilitate, qui, dum transit de malo, operando bonum, imitatur Deum faciens bonum in ipso, qui iustus est nolens iniustitiam. Sed dum operatur malum, implicatur per seductorem diabolum in peccatis, qui non uult desistere nisi sentiat illum in uinculo malorum operum, quoniam diabolus querit iniquitatem, fugiens sanctitatem. Si autem homo abstrahit se a malo et operatur bonum: tunc suscipit cum summa bonitas, quia seipsum propter amorem Dei superauit: qui Filium suum tradidit pro eo in mortem crucis. Unde etiam scientia hec est speculatiua: quia ipsa est quasi speculum hoc modo, quoniam ut homo aspicit faciem suam in speculo utrum sit in ea pulchritudo an maculositas;  sic inspicit ipse in scientia bonum et malum in facto opere, quod considerat intra se, quia hec consideratio est in rationali sensu que Deus inspirauit in homine, cum in faciem eius inspirauit spiraculum uite in anima. Nam uiuere pecorum deficit; quia rationale non est, anima autem hominis nunquam deficit; quia in eternum uiuet, quoniam rationalis est. Unde etiam homo sentit in consideratione boni et mali quod ipse opus sit reprobum uel electum, per gratiam Dei formatus et inspiratus rationali sensu in ortu creationis sue, illa gratia eum iterum restaurante in electione baptismi, et in saluatione anime noui testimonii, ut dicit Paulus amantissimus meus de illa electione gratie: Reliquie secundum electionem gratie salue facte  sunt. Si autem gratia, iam non ex operibus: alioquin gratia iam non est gratia . Hoc tale est. Reliquie quas laqueus mortis non comprehendit, ut declinarent ad exemplum diaboli, ille salue facte sunt aperta saluatione dum Deus misit Filium suum incarnari quod est electio gratie pro salute manifestata hominum. Quomodo? Gratia Dei constituit hominem, sed ille lapsus est in prauis operibus. Tunc ostensa est electio gratie in electo uase, cum ex uirgine Filius Dei natus est, in quo possibile non erat fieri ullum lapsum. Nam si quisquam hominum rem aliquam utilem facit que ipsi ab alio abstrahitur, tunc eligit sibi aliam utiliorem, quam ei nullus auferre possit, et in qua ipse plene abundet. Sic fecit gratia Dei. Ipsa enim formauit  Adam primum hominem, quem diabolus abstraxit ab innocentia operis, sed eadem gratia fecit postea plenitudinem bonorum operum per Filium Dei in saluatione animarum. Si autem gratia Dei fecit saluationem, tunc saluatio non est facta ex merito hominum. Quomodo? Iustitia operis defecit in Adam: ita quod homo nunquam rediret in saluationem per merita operum suorum, nisi recuperaretur per eamdem gratiam in iustissimo Filio Dei per opera ipsius, quia obediens factus est Patri suo, et nisi homo etiam mundaretur per baptismum quod Filius Dei tradidit hominibus cum bono opere, quod opus gratia Dei operatur cum homine: et homo opus illud cum illa. Ideoque est gratia Dei cum hoc opere; et hoc opus ortum est de gratia.  Quod si saluatio esset ex merito hominum et rectum opus hominis esset proprium ei a seipso, ita quod gratia Dei opus illud non accenderet, tunc gratia non esset gratia. Quomodo? Tunc esset homo a seipso et non a Deo: et nulla creatura redderet gratias Deo, et gratia Dei nichil esset. Nunc autem gratia Dei constituit hominem rationalitate subnixum ut iustitiam operetur in scientia boni et mali, quatenus hac scientia appetat bonum abiiciens malum et ut sic cognoscat uitam et mortem per hoc eligens in qua parte remanere desiderat, ut Salomon in intellectu sapientie inquit: Apposuit tibi aquam et ignem: ad quod uolueris porrige manum tuam . Hoc tale est. Deus  apposuit homini in prima suscitatione anime uim magnam et acutam uidelicet notitiam malorum et bonorum, que sunt aqua et ignis. Nam sicut aqua semper inundat et celat in se multa mortifera animalia plurimaque inutilia, ita est etiam homo inundans in malis factis suis, celans ea ne diuulgetur. Et ut etiam ignis urit non perferens intra se ullam impuritatem incombustam, et ut faber per ignem puriora facit monilia sua ablata rubigine, sic etiam bonum facit hominem purum, euellens ab eo rubiginem nequitie. Nam aqua et ignis dissentiunt, suffocantes et necantes se inuicem. Sic etiam facit homo. In malo enim necat bonum, et in bono necat malum atque in utroque semper occultat intra se silenter sua desideria, hac aut illac uersans illa.

 Et in ipsa commotione desideriorum habet optionem uoluntatis illius uie quam desiderat: et ad illam conuertit se cum uoluntate operis, quasi manum ad hoc porrigendo scilicet bonum opus perficiens adiuuante Deo per gratiam, et malum peragens insidiante diabolo per suggestionem artium suarum, ipso quidem homine hec inspiciente in scientia rationalitatis sue. Nam in illa scientia inspicit bonum et malum, et inde oritur in ipso desiderium optionis duabus uiis boni uidelicet et mali, secundum uoluntatem ipsius. Quid hoc? Optio est quod homo uidet in desiderio animi sui quasi in speculo res aliquas dicens intra se: Utinam possem hoc uel illud agere, ad quod nondum accedit per opus, sed habet illud in scientia sua,  positus quasi in capite duarum uiarum, quod est scientiam habens occasionum boni et mali, et ita secundum desiderium suum tendit tandem ad opus illud siue sursum siue deorsum.

Et altera forma muri quam uides quasi compaginationem lapidum ostendens genus humanum, designat etiam rectas institutiones que surrexerunt in mentibus hominum, ut in Abraham et in Mose ac in ceteris, qui erant precedens germen legis Dei, cum omnibus appendiciis iustitie Dei in lege usque in nouissimum tempus. Quomodo? Scilicet quod opus Dei est in homine et per hominem, ita quod Deus misit Filium suum propter saluationem hominum in fine legis, sine peccato et operantem in humano corpore, atque ponentem fundamentum  fidei super seipsum, hoc modo quod portauit genus humanum cum primo homine eiecto de paradiso propter preuaricationem iustitie, faciens omne hoc mirabile in homine per legem suam ubi comprehendis Christianam multitudinem que hec edificatio est in bonitate Patris, et quod homo reponendus est in celesti Ierusalem. Unde et ipse due muri forme in unum coadunate sunt in parte orientis et septentrionis, quoniam in speculatiua scientia et in humano opere est communis terminatio iniustitie, in qua genus humanum erat in obliuione Dei implicatum, que se erexit primum ab Adam cum insana iniustitia ante diluuium: ita quod ipsa depressa est cum omni sua gente propter  magnam iniquitatem in diluuio aquarum, ubi scientia speculatiua apparere incepit per inspirationem meam cum scientia boni in Ne admonitio Dei erexerit: tamen ceruix et appetitus mali in recordatione ipsius processit exitialiter ad aquilonem, ita quod iniquitas rebellionis contra Deum non est conculcata usque ad Abraham in quo suffocata est ut in angulo septentrionali: cum in eo orta est acutissima acies iustitie Dei. Quod uero illa lucida pars muri protenditur ab angulo orientali et finitur in angulo septentrionali, tota integra, et non habens ullum locum interruptum, hoc est quod speculatiua scientia in munitione mentium hominum ab angulo orientali, id est a diebus Ne incepit apparere, cum prius ante Noc studebat iniquitas hoc  adimplere quod perpetrare posset in irritatione Dei, hominibus magis concupiscentias suas sequentibus quam culturam Dei amantibus, quia primum genus hominum ab Adam ubi speculatiua scientia absconsa erat, deglutiuit diabolus in omni uoluntate sua usque ad Ne, in quo illa scientia aperte ostensa est, ut dictum est, nichilominus tamen adhuc confidebat diabolus quod esset habiturus omne genus humanum: iniquitate ita in precepto eius procedente usque ad angulum septentrionalem, hoc est ad Abraham et Mosen; quoniam ante eos in speculatiua scientia erat iniquitas quasi integra in sua nequitia, et nondum interrupta aut contrita per constitutam iustitiam legis Dei, quia necdum circumcisio aut lex data fuerat, in quibus tunc Patribus ipse  diabolus incepit confundi, cum prius quasi confidenter in mundo regnaret, sicut aperit Paulus meum lucidum uas electionis: Regnauit mors ab Adam usque ad Mosen etiam in eos qui non peccauerunt, in similitudinem preuaricationis Ade qui est forma futuri . Hoc tale est: Mors regnauit nullo contra eam militante, nulloque eam superante bello, ab Adam usque ad Mosen. Quomodo? Quia austeritas et cultura legis ante Mosen data non erat: excepto quod circumcisio in Abraham iussione Dei facta, ipsam leuiter premonstrauerat, sed mortis uitium processit de errore in errorem, ut sibi placuit. Tunc surrexit in uoluntate Dei fortis miles Moses, et preparauit fortia arma iustitie, in quibus mors in suo cultu destructa est per instrumenta  legis, quia lex abscondit in se omnem saluationem animarum, cum presignificatione Filii Dei, quia etiam mors dominabatur in innocentibus: qui pre simplicitate moderationis sue nesciebant in actibus suis opus preuaricationis Ade in nationibus, qui est forma futuri. Quomodo? Adam a Deo fuit creatus iustus et innocens ab omni conceptione et inceptione peccati: sic etiam Filius Dei natus est ex uirgine Maria, ueniens absque ulla macula peccati.

Sed ut uides quod illa lapidea pars muri extenditur ab angulo septentrionali ad angulum occidentalem et ad angulum meridianum, et finitur in angulo orientali; hoc est quod recta opera hominum  cum quibus in Deum muniti sunt, processerunt quasi de angulo septentrionali, id est de circumcisione Abrahe cum lege Mosi et cum appenditiis iustitie eorum in hominibus usque ad angulum occidentalem, ubi surrexit perspicua iustitia in incarnatione Filii Dei, ab inde ultra extensa usque ad angulum meridianum, ubi ardens opus per baptismum et per reliquam iustitiam electe et noue sponse eiusdem Filii Dei, ad restaurandum Adam in saluationem accensum est, iterum inde ultra prolongata terminumque ponens in primo angulo orientali, ita reuertendo ad summum Patrem. Quomodo? Ipse summus Pater erat in mysterio suo unamquamque iustitiam ordinans quomodo redire deberet primi hominis casus in saluationem animarum  reuertendo ad Deum. Quia homo ceciderat, ideo surrexi in misericordia et misi Filium meum in restaurationem saluationis animarum, sicut seruus meus psalmista Dauid ostendit dicens: Sed in lege Domini uoluntas eius, et in lege eius meditabitur die ac nocte . Hoc tale est: In lege iustitie quam Unigenitus meus natus ex uirgine demonstrauit mundo, qui cum Patre et Spiritu sancto unus Deus existens omni dominatur seculo: ita quod ipse Filius Patris incarnatus et homo uisibilis uisus, Dominus et eleuatus in carne super omnem creaturam fuit uoluntas Patris in saluatione. Quomodo? Quia Filius Dei ante secula a Patre genitus, postea in mundo natus ex matre in fine temporum necdum incarnatus manebat in Patre inuisibilis, ut uoluntas  inuisibilis est in homine antequam exeat in opus, uisibilis deinde apparuit in carne pro salute hominum: ita ut cum Filio suo meditatur omnipotens Pater omnem iustitiam contra primum casum Ade. Ubi? In dilectione Filii Dei, qui ante tempora in diuinitatis gloria manens in Patre mirabiliter postea sub statuto tempore mundi, incarnatus est, quem Pater de corde suo in mundum misit summum sacerdotem super omnem iustitiam. Unde et legem iustitie ipse Filius collegit ut eam accepit a Patre facta lege hominum in eum crediturorum. Sed in illa lege quam Pater in Filio suo constituere atque condere uoluit, meditatur in die. Quomodo? Scilicet in die que ipse est, cum nulla obscuritas iniquitatis erat in ulla creatura priusquam ullam creaturam  conderet seculorum meditatus est istam legem Filii sui. Et etiam in nocte. Quomodo? Quia in facta creatura dum se incepit erigere malum quod est quasi obscuritas noctis, in angelo et in homine meditatur etiam Pater usque in nouissimum diem in quem pertingunt opera sua que ineffabiliter operatur, ostendens et aperiens legem Filii sui, cum in ipso perficit omnia bona, que in homine perfici debent.

Sed ut uides quod lapidea pars muri habet duo loca interrupta inter angulum uidelicet occidentalem et angulum meridianum: hoc est quod opus humani generis in munitione defensionis sue, duobus modis adhuc imperfectum est, cum membra  incarnati Filii Dei constant adhuc quasi imperfecta in electis suis, quod est primus interruptus locus uelut ab occidente, quoniam Filius Dei missus est in mundum in fine temporum, et cum deinde Ecclesia similiter adhuc quasi imperfecta est in omnibus uirtutibus suis, ut consistere et edificari debet in celesti Ierusalem, quod est alter interruptus locus uelut ad meridiem, cum Ecclesia perficietur in celestibus. Quod autem longitudo ipsius edificii est centum cubitorum, hoc est quod denarius numerus attenuatus erat in preuaricatore homine, et recuperatus est in Filio meo per multiplicem denarii centenarium numerum, multiplicium uirtutum in saluatione animarum, de quo denario per centenarium deinde ascendit millenarius numerus perfectus  in omnibus uirtutibus, ut plane euacuentur mille artes diaboli, cum quibus seducit omnem gregem amabilium omnium omnipotentis Dei. Quid hoc? Ego Omnipotens constitui initio ardentia et uiuentia lumina que lucerent in splendoribus suis; sed quedam perstiterunt in amore meo, quedam autem ceciderunt despiciendo Creatorem suum. Sed non decuit me Creatorem ut institutionem meam, uacuam et irritam relinquerem. Quomodo? Angelica scilicet creatura superbientis agminis hoc bonum quod Creator suus ipsi indulsit ad cognitionem suam; illud sibi ipsi deputauit in fallacem gloriam, se posse similem esse Creatori suo, unde cecidit in mortem. Tunc preuidit Deus, quia quod in perdito agmine illo cecidit, fortius restaurandum esse in alio. Quomodo?  Quia creauit hominem de limo terre uiuentem in anima et corpore ut ad gloriam illam pertingeret, de qua preuaricator diabolus cum suis imitatoribus eiectus est; quoniam homo ualde charus est Deo, cum et eum fecerit ad imaginem et similitudinem suam, ita ut in perfectione sanctitatis operaretur omnes uirtutes, sicut et Deus condidit creaturas omnes, et ut etiam impleret operando in humillima obedientia et in opere uirtutum subministratione laudis inter gloriosos angelos ordinem, ut in hoc beatitudinis culmine, adornaret laudem supernorum spirituum, qui assidua deuotione sunt laudantes Deum, atque in eadem beatitudine sua hoc adimpleret, quod perditus angelus in presumptione sua ruens euacuauit. Ideoque est homo plenus denarius  numerus, qui hec omnia per uirtutem Dei perficit.

Sed denarius numerus in sua natura multiplicat centenarium in hac intentione, quia homo diabolica seductione corruens, a Deo tandem diuina miseratione et inspiratione admonitus strenue incipit Deum agnoscere cum lege et prophetia ueteris Testamenti, et deinde acutius cum sanctitate ac omnibus ornamentis inuicte constantie Ecclesie. Sicque incepit homo operari omnes uirtutes ab Abel ita eas perficiendo usque ad nouissimum iustum, quod est centenarius numerus longitudinis huius edificii, quod Deus in mystica figura demonstrat hominibus, ne desperent prolapsi in iniquitatibus  suis; sed ut surgentes ab eis fortissime laborent in opere Dei; quia et unusquisque cadens in peccatis, cum se erigit ab eis, fortior erit quam prius esset, sicut et Deus maiores et fortiores uirtutes restituit in homine, Filium suum mittens in mundum ad erigendum collapsum genus humanum, quam primus homo operatur. Unde et homo fortius operatur in anima et corpore quam si esset sine corporali grauedine, quoniam militat in seipso in multis periculis perficiens fortissima bella, et uictoriosus existens cum Domino Deo suo fideliter militans ei, sic ipsum cognoscens in militia sua, corpus suum castigando, quia angelus carens grauedine terreni corporis, est tantum miles celestis harmonie lucidus et purus perseuerans in uisione Dei; homo uero  grauatus corporali putredine est fortis et gloriosus sanctusque miles, cum restaurato opere, qui operatur propter Deum in anima et corpore, ita per centenarium numerum presentis laboris pertingens ad millenarium future retributionis, uidelicet cum in nouissimo die plenam mercedem accipiens sine fine in anima et corpore gaudebit in celesti habitatione. Sic ergo denarius attenuatus numerus, recuperatus est per Filium meum, qui natus ex uirgine et passus in cruce hominem reduxit ad celestia, ut ipse in Euangelio dicit: Que mulier habens drachmas decem, si perdiderit drachmam unam, nonne accendit lucernam et euerrit domum, et querit diligenter donec inueniat? Et cum inuenerit, conuocat amicas et uicinas, dicens: Congratulamini mihi, quia inueni  drachmam quam perdideram . Hoc tale est: Sancta diuinitas habuit drachmas decem, id est in electis angelis et in homine decem ordines supernarum distinctionum, sed drachmam unam perdidit, cum homo magis diabolicam seductionem, quam diuinum preceptum secutus in mortem cecidit. Unde ipse accendens lucernam ardentem, scilicet Christum uerum Deum et uerum hominem, splendidissimumque solem iustitie, euerrit per eum domum, id est Iudaicum populum, et inter legem quesiuit diligenter omnem sanctificationem que fuit in saluatione, in qua instituit nouam sanctificationem, et sic inuenit drachmam suam, hominem scilicet quem perdiderat. Tunc conuocauit amicas, id est seculares iustitias et uicinas, id est spirituales  uirtutes, dicens: Congratulamini mihi laudabiliter et congaudete et edificate celestem Ierusalem ex uiuis lapidibus, quia hominem inueni, qui perierat deceptione diaboli.

Sed ut uides quod latitudo huius edificii est quinquaginta cubitorum, hoc est quod omnis latitudo uitiorum hominum, qui in opere Dei edificare debuerunt, magis tamen concupiscentias suas sequentium quam opus Dei colentium, in diffusis quinque uulneribus Filii mei que in cruce passus est, misericorditer abstergitur et remittitur, ita quod uulnera manuum eius opera manuum inobedientie Ade et Eue deleuerunt, et uulnera pedum eius liberauerunt itinera humani exsilii, et uulnus lateris eius de quo orta est Ecclesia, deleuit culpam Ade et Eue,  quoniam de latere Ade Eua creata est. Unde et Filius meus in ligno fixus est, ut ea aboleret que per lignum preuaricatio facta est, atque aceto et felle potatus est, ut gustus pomi noxialis dilueretur. Et altitudo eius est quinque cubitorum; qui est excellentia diuinarum scientiarum in Scripturis que propter opus Dei sunt in quinque sensibus qui sunt in homine; quos inspirauit Spiritus sanctus ad utilitatem hominum, quia homo cum quinque sensibus suis respicit ad altitudinem diuinitatis, discernens unum quodque, bonum scilicet et malum. Unde et eius duo parietes in utroque latere ipsius sunt unius longitudinis; quoniam in edificio bonitatis Dei quasi in duobus parietibus anime et corporis  utriusque lateris, prosperi scilicet et aduersi, hominem constantissime oportet laborare. Quomodo? Ut deuitet malum et operetur bonum. Quomodo? Quia profunda et incomprehensibilis diuina potestas instituit hominem, ut totis uiribus suis et toto sensu suo colat Deum equali deuotione in longitudine intelligibilis rationalitatis; quoniam dignum est ut Creator omnium, ante omnia, et super omnia dignissime colatur Deus. Quapropter et alii eius duo parietes in fronte et in fine eius, unius sunt latitudinis, quoniam in opere Dei sapientia et discretio sunt uelut duo parietes, uidelicet sapientia quasi in superiori et discretio quasi in inferiori parte, quas Deus aspirat equo et iusto dono suo in magnitudinem latitudinis, humane mentis; ad cognoscendum  se.

Sed quod quatuor illi parietes ubique in circuitu ipsius edificii equalis sunt altitudinis, exceptis propugnaculis eius que aliquantulum eminent altitudinem ipsius; hoc quod homo in quatuor elementis positus, ubique fidem catholicam per bonitatem Patris equali deuotione et cultura in alto habebit, filium cum Patre et Spiritu sancto, uidelicet colens, qui omnia opera sua operatur in ipsis. Quomodo? Omne opus quod Filius Dei operatus est et operatur, hoc perficit per bonitatem Patris in Spiritu sancto. Quid hoc? Quoniam secundum uoluntatem Patris erat Filius redimens hominem per incarnationem suam, que est magna bonitas; quia Pater sic ordinauit ut Filius eius nasceretur ex uirgine de  Spiritu sancto conceptus, humanitatem assumens propter amorem hominis, ut eum reduceret in restaurationem uite, quatenus homo cum Deo partem haberet, cum qua intraret in saluationem per ipsum in recta et catholica fide, in qua Pater et Filius et Spiritus sanctus cognosci debet, unus et uerus Deus. Sed et ibi sunt propugnacula prestantioris altitudinis. Quomodo? Quia, cum homo respicit in culmen bone mentis, tunc edificat altitudinem murorum fidelium, in uirtutibus operis Dei ascendens super intelligibilem fidem, Deum uidelicet sciens esse in potentia diuinitatis sue, super quam fidem deinde construit altiorem staturam uirtutum prestantissimorum propugnaculorum. Quomodo? Nam  edificat altiores uirtutes, sibi non sufficiens ut solummodo fidem habeat in Deum: sed ascendit in uirentem palmam, quod est de uirtute in uirtutem quibus exaltata et decorata est rectissima fides quasi ciuitas propugnaculis.

Quod uero latitudo, inter ipsum edificium et splendorem ex predicto circulo se in profundum abyssi extendentem, est in uertice orientalis anguli unius palmi: hoc est quod amplitudo supernorum secretorum est inter opus Filii Dei quod demonstrauit quasi edificium, conuersatus sine peccato corporaliter in seculo, scilicet faciens uirtutes multas in bonitate Patris et inter potestatem Patris quasi splendorem in maxima uirtute sua se in inferiora et in superiora extendentem, cum Filium suum  misit in mundum, in capite scilicet anguli qui respicit ad orientem, hoc est, in iustitia que primum presignata est in Ne per admonitionem Spiritus sancti prefigurantem perfectam illam iustitiam, que declarata est in incarnatione Filii Dei, ita quod in his secretis erat quasi spatium unius stature ut extenta manus est a pollice usque ad alios digitos; quod est ordinatum tempus in paternis uisceribus quando Unigenitum suum mittere uoluit in manu fortissima, ut ipse ita circuiret cum omnibus articulis digitorum qui sunt omnia opera eius in Spiritu sancto ut perficeret uoluntatem Patris sui passus in cruce propter miseram ac contemptibilem inobedientiam, quam diabolus primo homini instillauit in sua suggestione, cum propter hoc ad redimendum  hominem misericordia Dei se inclinauit ad terram, per humanitatem Filii Dei incomprehensibili altitudine diuinitatis.

Sed quod alibi, id est in septentrionali et in occidentali atque in meridiana parte, tanta undique est latitudo inter edificium et splendorem ut eius amplitudinem  nullo modo comprehendere possis; hoc est quod nullus hominum mortali corpore grauatus poterit scire elationem mali in uisceribus aquilonaris diaboli: nec finitum eius in operante creatura in occasu cadentis hominis, nec initium aut finem ardentis meridiei quod est superne iustitie, nec considerare quomodo hec dilatata et discreta sint inter opus et potestatem scientie mee in omnibus populis, scilicet aut in electis aut in reprobis, qui omnes positi sunt in equissima perscrutatione, ita quod acutissima et diligentissima districtione examinabuntur in preceptis meis, cum tamen ipsi omnes accurate debent confidere, quod eos pasco in omnibus necessitatibus suis, quia hec omnia in secretis meis ita occultata sunt, quod amplitudinem  profunditatis eorum, nec sensus aut intellectus hominis ullo modo comprehendere uel intelligere ualeat, nisi quantum permissione mea conceditur. Qui autem acutas aures interioris intellectus habet hic in ardente amore speculi mei, ad uerba hec anhelet, et ea in conscientia animi sui conscribat.




uISIO TERTIA.


SUMMARIUM.---Quod diuine uirtutes sub lege pullulantes in noua lege plurimum fructum afferunt. Quod uoluntate Dei uirtutes operantur in hominibus. De statu amoris celestis, discipline, misericordie, uictorie. De habitu earumdem et quid significet. Specialiter de amore celesti et habitu eius et quid significet. Specialiter de uerecundia et habitu eius quid significet. De misericordia. Specialiter de uictoria et habitu et quid significet. De statu patientie et gemitus et quid significet. De habitu eorumdem et quid significet. Specialiter de patientia et habitu eius et quid significet. Specialiter de gemitu et habitu eius et quid significet.

 Post hec uidi et ecce quasi in medio longitudinis predicte lucide partis muri designati edificii stabat uelut turris ferrei coloris ipsi muro exterius imposita, latitudinis quatuor cubitorum et altitudinis septem cubitorum, in qua conspexi quinque imagines singulariter stantes in singulo quoque arcu desuper quasi turritum conum habentes, quarum prima respiciebat ad orientem, secunda autem ad aquilonem, tertia uero ad septentrionem, et quarta ad columnam uerbi Dei; in cuius radice Abraham patriarcha residebat, ac quinta ad turrim Ecclesie et ad illos homines qui in ipso edificio huc et illuc discurrebant. Similitudo autem una erat eis in hoc: singule earum uestite erant solummodo quasi singulis uestibus sericinis et calceate calceamentis  candidis, excepta quinta, que omni ex parte armata uidebatur. Secunda uero et tertia nudo erant capite, dissoluta coma et candida carentes amictu palliorum; prima autem et tertia ac quarta indute erant tunicis candidis. Sed dissimilitudo ex hoc erat eis: Prima imago gestabat in capite suo pontificalem infulam, sparsis capillis et albis, induta quasi pallio albo, inferius in duabus oris eius purpura contexto; in dextera uero gerebat lilia et alios flores; in sinistra autem palmam. Et dixit: O dulcis uita, et o dulcis amplexio eterne uite, et o beata  felicitas in qua sunt eterna premia, que semper es in ueris deliciis, ita tamen quod nunquam possum impleri, nunquam satiari interiori letitia que est in Deo meo. Secunda autem induta erat purpurea tunica, stans ut adolescens qui nondum est ad plenum uirilis etatis: sed tamen magne grauitatis; et dicebat: Me non terrebit horribilis inimicus qui est diabolus, nec inimicus homo, nec hoc seculum in disciplina Dei, cuius conspectui semper assisto. Tertia uero tegebat faciem suam alba manica dextere manus sue, et aiebat: O spurcitia et o immunditia huius seculi; abscondite uos et fugite ab oculis meis, quia dilectus meus natus est de pura uirgine Maria. Quarta autem erat uelata capite albo uelamine more muliebri, et circumamicta pallio crocei  coloris; in pectore uero suo gerebat imaginem Iesu Christi; circa quam in pectore suo scriptum erat: Per uiscera misericordie Dei nostri, in quibus uisitauit nos Oriens ex alto . Et dicebat: Porrigo manus semper ad peregrinos et egenos ac ad pauperes et debiles, atque ad gementes. Quinta porro armata erat galea superposita capiti suo, induta quoque lorica et ocreis, atque ferreis chirothecis ferens etiam in sinistra sua clypeum ab humeris pendentem, accincta quoque gladio et hastam manu dextera tenens. Sub pedibus autem eius iacebat  quasi leo hians ore, lingua extensa ex ore eius, et etiam uelut quidam homines, quorum alii tubis resonabant, alii quibusdam instrumentis ludicris ioculariter concrepabant, et alii diuersis ludis ludebant: quos imago illa simul et ipsum leonem pedibus suis conculcans, hasta quam dextera tenebat acriter transfodiebat, et dixit: uinco fortem diabolum et te odium et inuidiam, atque te, o spurcitia, cum ludentibus fallaci deceptione. Sed intra illud edificium uidi duas alias imagines uersus hanc eamdem turrim stantes: quarum prior apparebat stans supra pauimentum ipsius edificii, quasi in arcu ignei splendoris diuersis imaginibus malignorum spirituum interius depicto, et contra predictam turrim posito, altera uero ipsi arcui exterius tantum  collateralis in nullo arcu consistens, ambe uidelicet interdum ad predictam turrim aspicientes, et interdum ad homines edificium intrantes et exeuntes. uestite autem erant etiam ipse sericinis uestibus et uelate in ligatura capitis albo uelamine more femineo, non circumamicte palliis, indute uero calceamentis albis. Sed prior earum habebat in capite suo quasi triangularem coronam rubentem, ut rubeus hyacinthus rubet in colore suo, induta quoque tunica niuea, cuius implicamenta erant uiridi colore ubique distincta, et ait: uinco in oriente cum fortissimo Filio Dei: qui exiuit a Patre ueniens in mundum pro redemptione hominum, et qui iterum rediit ad Patrem; cum in maxima erumna moriens in cruce resurgensque a mortuis ascendit  in celum, ideoque nolo confundi; fugiendo miserias et dolores huius seculi. Altera uero induta erat tunica alba sed aliquantulum pallidi coloris. Et in dextero brachio suo portabat crucem cum imagine Saluatoris Iesu Christi caput suum inclinans super illam, et dicebat: Hic infans pertulit multas miserias in hoc seculo; et idcirco uolo semper plorare et habere merorem propter gaudium eterne uite, in quam bone oues adducende sunt per nobilem Filium Dei. Et uidi quod omnes predicte imagines singula uerba sua per mysterium Dei dicebant ad admonitionem hominum.

Tunc iterum sedens in throno qui mihi hec omnia ostendebat, dixit mihi: Per fortitudinem et constantiam uoluntatis Dei, diuine uirtutes in ueteri  Testamento celeriter pullulabant, sed ibi se uelut in ignorantia colentibus nondum plene suauem et dulcem gustum prebebant, quia tunc tantum austeritas legis delinquentes acriter corripiebat; postmodum autem per gratiam Dei in noua lege plurimum fructum proferentes, fortem et perfectum cibum et in amore celestium esurientibus cum summa dulcedine exhibebant, cum prius, ut dictum est, quedam occulta ostensio et signum futurorum essent, secundum quod etiam spectaculum hoc cum appositionibus suis demonstrat. Nam hec turris quam uides quasi in medio longitudinis predicte lucide partis muri designati edificii stantem, habet typum precursus uoluntatis  Dei, que in circumcisione multis modis et diuersis significationibus manifestata est: ita quod Deus in signum eiusdem circumcisionis demonstrauit legem, et per legem gratiam Euangelii; quoniam fide propalata in fideli Abraham: surrexit in ipso etiam circumcisio in mysterio uere prefigurationis; quia per diuinam potentiam instruxerunt se fortes uirtutes incipientes in Abraham quasi in medio longitudinis speculatiue scientie duarum humane optionis uiarum sub munitione firmissime bonitatis superni Patris, cum postmodum aperte future erant per uoluntatem Dei, illud in figura presignantes quod Deus facere uoluit priusquam hoc manifeste ostenderet in opere. Que ferrei coloris est, ipsique muro exterius imposita, que est iustitia Dei fortis  et inuincibilis, se in ipsa speculatiua scientia quasi exterius ostendens per circumcisionem que se foris carnaliter formauit posita cum beatis uirtutibus in spiritualibus spiritualis muri, quem constituit Deus in hominibus. Et eadem turris est latitudinis quatuor cubitorum, quia per uoluntatem Dei ipse uirtutes operantur in homine, posito sub extensione quatuor elementorum, cum quibus uegetatur corporaliter in corpore, et altitudinis septem cubitorum; quia in altitudine septem donorum Spiritus sancti tanta firmitas est, ut se ipsa turris ita erigeret, quod ex ea prodiret Ecclesia in incarnatione Filii mei, prefigurata in circumcisione ueteris Testamenti.

Quod autem conspicis in ea quinque imagines  singulariter stantes, in singulo quoque arcu desuper quasi turritum conum habentes, hoc est quod in turri hac, id est in fortitudine circumcisionis pendebant quinque fortes uirtutes, non quod ulla uirtus sit uiuens forma in seipsa, sed solummodo prelucida sphera a Deo fulgens in opem hominis; quia homo perficitur cum uirtutibus, quoniam ipse sunt opus operantis hominis in Deo. Unde ipse quinque uirtutes ad similitudinem quinque sensuum hominis in hac turri posite sunt; quia multo zelo tangebant circumcisionem, abscindentes ab ea iniquitatem, ut quinque sensus hominis, in Ecclesia circumciduntur per sacratissimum baptisma, sed tamen in hominibus non operantes per seipsas;  quia homo cum illis operatur, et ipse cum homine, sicut etiam quinque sensus hominis non operantur per se, sed homo cum illis et ipsi cum homine, ita inuicem fructum facientes. Et sunt singulariter; maximo studio desudantes in singulari scilicet statura magisterii turritum apicem habente, id est precellentem et bene compositam dignitatem ualidissime constantie. Et prima imago respicit ad orientem, quia uirtus illa prospexit ad Filium Dei planctu amoris, ut quandoque ueniret, hoc aperte loquens de eterna uita quam circumcisio habuit in absconso. Secunda autem imago uidet ad aquilonem; quoniam ipsa considerauit partem orientis et partem aquilonis, in magna disciplina aspiciens ad Deum quasi ad orientem, dedignando inconuenientiam  indisciplinate lasciuie, scilicet quod Deus non habebatur in ueneratione, despiciendoque quod lex Dei digne non habebatur in populo illo, quasi in aquilone. Tertia uero tendit ad septentrionem; quia fortissime illa prosternit superfluam fornicationem, despiciendo eam, et seipsam ab illa protegendo legali institutione. Quarta autem imago uertitur ad columnam uerbi Dei, in cuius radice Abraham patriarcha residet; quoniam ipsa uersa fuit adherens in incarnatione Filii Dei, quam uelut in fundamento Abraham tetigit, cum presignificatione mire profunditatis, ariete pendente in spinis. Quinta uero respicit ad turrim Ecclesie, et ad illos homines qui in ipso edificio huc et illuc discurrunt; quia illa erexit se uictoriose destruere  omnem iniustitiam que orta est in Adam, respiciens ad fortitudinem catholice Ecclesie, ut uictoriose et sine intermissione pugnet contra uitia diaboli, et ad homines qui in ea diuersa uarietate morum discurrunt, ostendens eis in pertimescendo zelo Dei ut oues iustitie esse perseuerent.

Quod autem similitudo una est in eis: hoc est quod pari deuotione Deum colunt in operibus hominum; nam singule earum uestite sunt solummodo quasi singulis uestibus sericinis, quia unaqueque earumdem uirtutum, habet in se dulcedinem et suauitatem quibus nullatenus grauant nec constringunt homines; sed ut suauiter balsamum sudat de frutice suo: sic molliter operantur dulcedinem celestis regni in humanis mentibus sine  sorde et duritia iniustitie. Et sunt calceate calceamentis albis, quoniam recte sequuntur iustitiam meam in albedine celestis regni, transeundo subiectionem diaboli, et omnino conculcantes uestigia eius in hominibus. Sed quinta uirtus ex omni parte armata uidetur; quia ipsa prospicit ad Ecclesiam, in qua fortissime pugne aduersus diabolica uitia perficiuntur, extendens in ea ubique uictoriam suam, cum pretiosissima armatura que est inuictissima fortitudo Dei, que pertranseundo occidit omnem iniustitiam in confusione diabolice fraudis. Quod uero secunda et tertia sunt nudo capite dissoluta coma et alba: hoc est quod nullum supplicium laboris, nec onus diuitiarum aut concupiscentie  sibi imponunt pro amore meo; sed nudo capite, id est aperta conscientia sua, aperiunt mihi omne occultum suum, ardentes semper in dilectione mea, cum omnem confusionem et lasciuiam concupiscentie carnis a se abiiciunt; hoc incipientes in albis crinibus quod est claritas mentis, bona opera desiderantis. Et carent amictu palliorum; quoniam a se proiiciunt mores paganorum, cum impudicitia et spurcitia diaboli et cum omnibus curis secularibus; quia sapientia huius mundi, stultitia est apud Deum . Prima quoque et tertia ac quarta indute sunt tunicis albis; quod est apprehensio innocentie prefigurantis incarnationem Filii Dei mei cum suauitate castitatis, qui morti subtraxit hominem, induens eum uita in  saluatione. Quod autem dissimilitudo est eis: hoc est quod uis earum uicissim est in dono Spiritus sancti, cum uirtus hec habet hoc instrumentum anime, et uirtus alia aliud, unum tamen studium existentes in Deo: ita quod celestis Ierusalem perfecte construatur cum eis; quia ipse sunt opus quod homines operantur: per quod ad Deum perueniunt.

Unde hec prima imago designat celestem amorem, quia ipse pre animi cura inesse debet hominibus; gestans in capite suo pontificalem infulam, sparsis capillis et albis, quia ualde coronata est in summo sacerdote Iesu Christo, et in summis sacerdotibus ueteris Testamenti, et in illis qui eidem Filii Dei dixerunt: Utinam disrumperes celos et  descenderes; stans denudatis capillis sine muliebri uelamine capitis in albedine apparentibus: prefigurans in eis quod sacerdotale officium denudandum esset coniugali officio in aduentu Filii mei, ipsius qui imitandus est a sacerdotibus suis in castitate propter saluationem; quia ipsi perfectissimo celesti amore sic semper adherere debent: ut excutiant prauos mores hominum, a contagione peccati: clara et candida pars existentes in spirituali dono Dei. Que etiam induta est quasi pallio albo, inferius in duabus oris ipsius purpura contexto; hoc est quod eam circumdedit gratia Dei in albedine lenitatis, subnixa et ornata in finibus protectionum suarum cum decoris ornamentis caritatis; quia comprehensio diuine gratie inesse debet termino  uniuscuiusque boni operis, constans in duabus partibus uidelicet in uirtute dilectionis Dei et hominis. Quod uero in dextera sua habet lilia et alios flores, hoc est quod in bono opere habet candida premia liliorum eterne uite et claritatem eterni luminis, et alios sanctitatis flosculos qui sunt sodales sui, qui se illi coniungunt celesti amore. Sed quod in sinistra sua gestat palmam, hoc est quod ipsa in recordatione mortis habet palmam ascendentem de occulto beate uirtutis, cum qua mortem quasi torrentibus lapidibus obruit, ut etiam declarat in uerbis suis ad filios Dei, ut supra dictum est.

Secunda autem, pretendit disciplinam; quoniam  post ardentem celestis uite amorem oritur constrictio carnalium concupiscentiarum in disciplina magne contritionis. Que induta est purpurea tunica; quia circumdata est lege mea et mortificatione carnis in hominibus, quod est exemplum Filii mei in purpureo indumento: ut idem Filius meus ex purissima uirgine natus est in caritate, que omnimodo operata est in ipso. Constat enim ut adolescens qui nondum est ad plenum uirilis etatis, sed tamen magne grauitatis; quoniam disciplina semper est in puerili timore, ut puer est in constrictione timens magistrum suum sub magistratione. Unde et ego omnipotens, semper magister sum discipline, quia ipsa erga me est quasi non uirilis; quoniam non uult esse potens in officio  proprie uoluntatis sue, sed semper fideliter timere in magna districtione reuerentie, sicut etiam manifestissime ostendit in supradictis uerbis suis.

Tertia uero declarat uerecundiam: quoniam post disciplinam surgit pudor uerecundie, a se fugans confusionem peccati. Quapropter tegit etiam faciem suam alba manica dextre manus sue; quia protegit interiorem conscientiam suam quasi faciem anime, fugiens a fornicatione et a pollutione diabolica, se defendens candida ueste innocentie et castitatis, eam habens in dextera, quod est in saluatione operis sui; quoniam ipsi potenter adherent contemptus omnis spurcitie Satane, quam omnimodo abiicit a se, ut etiam declarat in predictis uerbis suis monitionis sue.

 Quarta autem significat misericordiam; quia post uerecundiam eleuat se ad egentes uirtus misericordie, quia etiam in corde eterni Patris est uera misericordia gratie eius quoniam ipse per eam hoc ordinauit in antiquo consilio suo quod primum ostendit misericorditer Abraham in circumcisione, educens eum de terra eius et precipiens ei ut circumcideretur ipse et genus suum, quando illi demonstrauit magna mirabilia in uera Trinitate, per que et Filium suum prenuntiauerat in figura, quod totum est illa misericordia quam idem Abraham presignauit offerens Isaac. Et est uelato capite ex albo uelamine capitis more muliebri; quod est tegmen et initium saluationis, quasi caput miserantis perditas animas de exsilio mortis reducentis sub  candore pii uelaminis; quoniam albas facit animas et hominem fulgentem; dum coopertus fuerit cum misericordia a Deo, quia illis hominibus qui Deum in indignatione habent, dum adhuc in peccatis sunt, his fulget post illatam eis celitus misericordiam, ut radius solis in blanda suauitate, quoniam misericordia in muliebri persona fecundissima mater est animarum de perditione. Nam ut mulier operit caput suum, ita deprimit misericordia mortem animarum, et sicut mulier suauior est uiro, sic et misericordia suauior uesana insania criminum in insania peccatoris priusquam cor eius uisitetur a Deo: sicut et eadem uirtus in muliebri forma apparet, quoniam in feminea castitate clausa uirginea  materia surrexit in uentre Marie suauissima misericordia, que semper erat obumbrata in Patre, donec Pater eam uisibilem ostendit per Spiritum sanctum in utero uirginis. Et circumamicta est pallio crocei coloris; quia circumdata est splendidissimo sole quod est signum Filii mei fulgentis de celo in mundum, sicut solis splendor in terram. Quoniam idem Filius meus uerus est sol illuminans mundum cum sanctificatione Ecclesie. Quod uero in pectore suo habet imaginem ipsius Unigeniti mei: hoc est quod in pectus misericordie inclinaui eumdem Filium meum, dum eum misi in uterum Marie uirginis. Unde et circa eam in pectore uirtutis eius scriptum est: Per uiscera misericordie Dei nostri, in quibus uisitauit nos Oriens ex alto  . Quid hoc? Quia ubique in circumeunte potestate mea demonstratur in secreto scientie pectoris misericordie: quod Filius meus uera misericordia est. Quomodo? ut predictum est in uerbis Zacarie serui mei in Euangelio dicentis: Per uiscera misericordie Dei nostri in quibus uisitauit nos Oriens ex alto. Hoc tale est: Per uiscera paterne misericordie saluatio est, qui absconsum in corde Patris erat, ut uiscera manent in homine: quod Filius eius in fine temporum incarnaretur ubi uisitauit Deus homines. Quomodo? Celesti scilicet pane qui Filius eius est natus in carne ex Maria uirgine, qui ueniens ex alto, id est de corde Patris exiens, prebuit maximam querentibus se misericordiam, sicut etiam ipsa uirtus in supradictis uerbis  suis filios Dei alloquitur.

Quinta uero imago prefigurat uictoriam: quoniam post misericordiam quam ostendi in circumcisione Filium meum uolens mittere in mundum, erexit se uictoria in eadem circumcisione, ita procedens cum maiore uirtute usque ad Filium meum, atque cum ipso in nouissimum diem. Nam in Filio meo superaui antiquum serpentem; qui super caput suum extulit se, humanum genus rapiens per mille nequitias quibus illud comprehendit quasi in catena sua, quia illas nequitias Unigenitus meus deuicit per omnia bellicosa arma que surrexerunt in incarnatione eius qui est flos omnium uirtutum. Quid hoc? Post misericordiam surgit uictoria cum seipsum homo deuicit et aliena uitia. Quomodo? In  predictis uitiis quinque uirtutibus: primus est amor celestis, scilicet in hoc quod homo scit et agnoscit Deum, diligens eum super omnia. Deinde causa illius fidei ligatur idem homo in legem discipline; de qua ipse compescit crimina peccandi per bonam et rectam uerecundiam. In his ergo tribus uiribus iustificabitur homo in corde suo: sic inspiciens aliam rem que est angustia proximi sui quem procurabit in omnibus necessitatibus eius ut se. Unde et mox surgit homo fortissimus miles cum his tribus uiribus in quibus perfectus est in mente sua imitando in misericordia Filium meum uerum Samaritanum sic in uictoria pertransiens uires diaboli cum armis uictoriosissimarum uirtutum, cum  seipsum uincit et proximum suum regit, in ipsis uirtutibus occidens omne malum, abiiciendo uidelicet superbiam que Adam expulit de paradiso. Et eadem uirtus armata est galea supposita capiti suo; quia homo pleno celesti desiderio ad Deum qui est caput omnium suspirare debet ut salutem consequatur eternam. Induta est quoque lorica, ut homo resistat diabolo constringens iniustam uoluntatem carnalium desideriorum suorum, in uero timore et cum iusto tremore subiectus Deo, fideliter metuens districtum iudicium eius ut per me commonitus dicit Dauid: Illuxerunt coruscationes tue orbi terre: commota est et contremuit terra . Hoc tale est: Effulserunt mirabilia et secreta tua, o Domine cunctorum; et mirifice apparuerunt.  Quomodo? Ut coruscatio que ex parte uidetur et ex parte occultatur; quoniam mysteria tua nunc intelliguntur, nunc autem nesciuntur; nam non est gens diffusa in latitudine totius orbis qui in tua uoluntate mirabiliter creatus est; quin ad eam nomen glorie tue et potentia maiestatis tue diuersis modis et admirandis signis mirifice peruenerit, etiam si eam lumen fidei et ueritatis nedum perfecte ad salutem sui illustrauerit. Quapropter homo in magnis suspiriis commotus auertit se a uoluntate sua, deseritque concupiscentias suas, tremendo uidelicet supernum iudicium; quia ipse prius in terrenis actibus ambulans sui ipsius imprudenter oblitus erat, cum nunc sapienter redit ad se. Est etiam prefata uirtus induta ocreis ut, recta uia sibi  denuntiata, effugiat itinera mortis per castigationem corporalem. Induta est et ferreis chirothecis, quatenus effugiat opera diaboli per circumcisionem mentis, et per rectissimam fidem, ita ut in Deum credat: sic euadens laqueos truculentissimi inimici. Habet etiam in sinistra sua clypeum ab humeris pendentem; quoniam in sinistra parte que est diabolica pugna contra hominem, circumdata ex gratia fortissimorum preceptorum Dei, quibus homo tanta Fidei fortitudine circumdetur et defendatur, ne diabolus eum corrumpat suasionibus suis, et ne ipse homo se subiiciat uitiis illius protectione Dei, ab humeris circumdatus; quoniam gratia Dei adheret recte fortitudini anime ad Deum in ligatura dilectionis Dei et proximi. Et accincta est gladio;  qua homo debet se constringere castigatione corporis, in austeritate sermonis Dei; et a se et ab aliis abscindens iniquitatem. Hastam quoque manu dextera tenet; quod est ut homo cum fiducia sit audax in Deo superare omnem sapientiam diaboli; hoc faciens cum fortissima pace Domini que uera iustitia est contra nequissimum certamen diaboli et hominis; quod difficile debellari potest nisi adiutorio Dei. Quod autem sub pedibus eius iacet quasi leo hians ore, hoc est diabolus quem uictoria pedibus recti itineris uite et ueritatis prostrauit, cum idem Satanas acerrima et amarissima crudelitate hians deglutiret genus humanum. Lingua uero extensa ex ore eius, est existimatio ipsius qua terribili  iniquitate putabat omne genus hominum ab Adam procreatum omnino deuorare. Et quod etiam sub pedibus eius iacent uelut quidam homines: hi sunt sub agilitate eius torpentes fistule diaboli, que se flectunt ad initium omnis mali, quas ipsa protexit in zelo Dei recte procedens in iustitia; quia cedem peruerse machinationes in diuersis moribus se subdunt diabolo illi famulantes. Quorum alii tubis resonant; quoniam bacchantur sonitu omnium malorum, et insaniunt elati flagrante mente odio habentes iustitiam Dei, genus scilicet super genus hoc faciens in magna superbia. Et alii quibusdam instrumentis ludicris ioculariter concrepant; qua fallaces sunt in illusionibus phantasticis ad diabolum pertinentibus, et quoniam pertinaces sunt in tortuosa  lasciuia elationis inuidentis discipline Dei. Alii quoque diuersis ludis ludunt; quoniam uersantur in diuersitate et spurcitia uitiorum, que secundum libitum uoluntatis sue excogitantes in seipsis per insidias diabolicas adimplent. Et hos omnes eadem imago simul et ipsum leonem pedibus suis conculcat; qua nimio zelo omnes has uanitates artium propellit et suasiones Satane conterit in iustitia Dei. Sed et hasta quam dextera tenet eos acriter transfodit; quoniam per fiduciam et audaciam ad Deum fortissime transfigit superando et uulnerando in doloribus omnes has immunditias, quia a Deo deluduntur et ad nichilum deputantur; ut ipsa etiam in predictis uerbis admonitionis sue demonstrat.

Sed quod intra ipsum edificium uides duas alias  imagines uersus hanc eamdem turrim stantes, hoc est quod intra opus illud quod celestis Pater operatus est per Filium suum, palam eum ostendens in aperto opere quo in circumcisione ostensus est, in obumbratione due uirtutes surrexerunt quod est exemplum Christi in una et sequi uestigia eius, in altera obuiam precursui uoluntatis Dei maxima fortitudine et reuerentia apparentes; quia in seipsis declarant fructum qui prefiguratus est in circumcisione. Et prior earum apparet stans supra pauimentum ipsius edificii quasi in arcu ignei splendoris diuersis imaginibus malignorum spirituum interius depicto, et contra predictam turrim posito; quia eadem uirtus perficitur in terrenis rebus eas conculcando in bonitate Patris, cum diligenter pertransit  desideria carnis in exemplo Filii Dei. Quomodo? Quia in multa tolerantia pertransit aduersa mundi fortiter examinata et excribrata in arcu, id est in excellentia secularis potestatis, que ignea est in terrore detrahentis superbie quam diabolica turba subsequitur: interiora anime secularium desideria carnalia diligentium attrahens sue uoluntati, cum etiam idem arcus per terrenam potentiam in multis modis interdum opponat se iustitie; repugnans uero testamento quod edificatum est in Deo, que tamen omnia superat uictrix uirtus per adiutorium Dei in bonis hominibus quamuis multum impugnentur et fatigentur ab insidiis malignorum. Altera uero ipsi arcui exterius tantum collateralis in nullo arcu consistit; quoniam cum prior uirtus tumidam potestatem  patienter deuincit que ipsi multas penas intulit, procedit uirtus hec foris eamdem potentiam, quia de penis quas illa pertulit, hec quasi extra eamdem potestatem orta est rabiem eius effugiens; sed tandem iuxta eam, quod est recordatio erumnarum unde originem duxit; sine depressione arcus consistens, quoniam libera est a potestate huius seculi, palam crucem Christi baiulans. Quod autem ambe interdum ad prefatam turrim aspiciunt, hoc est quod ipse sunt plenum opus prefiguratum in precursu uoluntatis Dei, in circumcisione ueteris Testamenti, considerantes initium radicis sue; maiores tamen eodem initio suo quod in circumcisione habuerunt existentes, quia fulgens opus precellit  inceptionem doctrine, interdum etiam aspicientes ad homines idem edificium intrantes et exeuntes; quod est admonitio earum in Spiritu sancto ad populos qui ad Deum in uia legis iustitie ambulant, et ad illos qui sunt in criminibus diaboli uolentes recedere de uia iusta, unde exhortantur ab eis, ut eas in bono imitentur.

uestite sunt etiam ipse sericinis uestibus, quia habent suauitatem illam, ut homo non grauetur in indignatione laboris persecutionum. Et sunt uelate in ligatura capitis albo uelamine more femineo, quoniam iustum est ut homo subiectus sit Deo capiti suo, ipsum menti sue iugiter circumponens in candore dilectionis, ita ut eum in gaudio et letitia amplectatur, sicut mulier uirum suum habet in honore  timoris et amoris, ut constituit Deus. Sed non sunt circumamicte palliis, quia carent omni sollicitudine seculari, se tantum declinantes post illa que sunt eterna in Deo in uita futura. Indute sunt autem calceamentis albis; quoniam lucent in itineribus iustitie per albedinem fidei in mentibus hominum, ut et ipsi sequantur uestigia exempli earum.

Prior autem imago designat patientiam, quia illa surrexit in cornu Abrahe, quod est in inceptione obediendi cum obediendo Deo in circumcisione primum sonum obedientie post casum Ade significauerit precurrentem operantem obedientiam in uero uerbo, quod est in Filio Dei, ut sonus uerbum  precurrit, in septentrionali parte, uidelicet opposita nequitiis et inquietudini antiqui serpentis. Et habent in capite suo quasi triangularem coronam rubentem, ut rubeus hyacynthus rubet in colore suo, quoniam in principio mentis fidelium hominum per fidem sancte Trinitatis ualde coronata est, qui carnem suam contemnentes pro amore Dei et uera fide sanguinem suum fundere non dubitant, quia et Filius Dei apparens in carne, mortem deuicit cum rubore sanguinis sui per quem Ecclesia decorata est, quasi cum nobili rubente hyacintho in decore suo. Induta est quoque tunica alba cuius implicamenta sunt uiridi colore ubique distincta, quia sibi induit  uestimentum operis Dei in albedine perpetui luminis ornatum, scilicet in implicamentis suis, que sunt erumne et gemitus dicentis: O quando ueniam ad aspectum ueri luminis? quod desiderium feliciter in presenti uita habetur in adobumbrato exemplo, per quod decorantur ipse aduersitates fidelium in uiriditate anime multis calamitatibus distincte, propter Deum in patientia hec omnia sufferentes, ut etiam eadem uirtus declarat in predictis uerbis suis.

Altera uero imago pretendit gemitum, quoniam post patientiam contrariorum, eleuat se in electis meis gemitus recordationis uite, surgens admonitione mea, ut de corde meo Filium meum misi propter gemitum populi mei. Nam populus meus  in ueteri et in Nouo Testamento habebat et habet hanc recordationem mentis, quam gemitus comprehendentis in lamentabili ornamento suo, quoniam ipsa uera compunctio cordis est. Propter quod etiam stat in septentrionali plaga, ut repugnet dissolute immunditie diabolicarum insidiarum. Et induta est tunica alba, sed aliquantulum pallidi coloris, quia circumdata est bonis operibus in candore fidei; turbulentum tamen pallorem ostendentis, quoniam semper suspiria et fletus habet pro eterna felicitate. Quod autem in dextero brachio suo portat crucem cum imagine Saluatoris caput suum inclinans super illud, hoc est quod in dextera, id est in recta parte fortis operis sui amplectitur  passionem Filii mei toto desiderio intentionis sue anhelans, et se inclinans ad eum, imitando ipsum in doloribus et erumnis, sicut etiam in supradictis uerbis exhortationis sue demonstrat. Unde etiam uides quod omnes predicte imagines singula uerba sua per mysterium Dei dicunt ad admonitionem hominum, quia in omnibus uirtutibus dulcissima suauitate pietas Dei docet, exhortando mentes populorum ut dimittant malum, erigentes se ad bonum. Qui autem acutas aures interioris intellectus habet, hic in ardenti amore speculi mei ad uerba hec anhelet, et ea in conscientia animi sui conscribat.




uISIO QUARTA.


SUMMARIUM.---Cum austeritas legis aulcorata est in incarnatione uerbi Dei: potentes se ostenderunt, et iustitia Dei palam facta est. Quod patriarche in mysterio signabant legem uicinam esse. Quod fortitudini Dei nulla superbia resistere potest. Quod iustitia Dei metuenda est et altitudo omnes creaturas excellit. Quod uerbum Dei tria acumina incidentia habet, antiquam legem et nouam gratiam et expositores diuinorum librorum. De initiali cognitione diuina legis et de operatione Euangelii et exquisita sapientia principalium magistrorum. Quod ab initio legis tempora patriarcharum et prophetarum, extendit Deus usque ad manifestationem Filii sui. Quod patriarche et prophete euangelicam doctrinam uenerantes, de incarnatione Filii Dei admirali sunt. Quod uerbum Dei per typum prefigurationis latuit in animabus antiquorum a primo electo usque ad ultimum. Quod doctrina Filii egreditur a Patre et reuertitur ad Patrem diffundens se in fructum benedictionis sic perueniens ad Ecclesie doctores. Quod predicante Christo facti sunt apostoli, martyres, et alii electi. Diffuso Euangelio extensa est in hominibus sapientia diuine Scripture, que in initio minoris studii erat, et in fine debilis refrigescente caritate multorum. Quod homo in principio boni operis debet esse timidus, in medio fortis et constans, in ultimo humilis. Quod mysteria Filii Dei in profundissimo secreto Patris in ueteri et in Nouo Testamento edita, gratia sancti Spiritus declarata sunt, quando cinereo homini nonnisi in umbratione ostenditur. De scientia Dei et statu eius quid significet. Quod angeli circa eam sunt et cur alati sunt. De iis qui dicuntur compulse oues. Quod Deus quosdam  leniore, quosaam fortiore flagello, quosdam maxima erumna mentis et corporis constringit. Exemplum de Pharaone, et Moyse, et Aaron ad eamdem rem. De modis castigationum et Dei consolationum uias hominum inspicientis. uerba sapientie Salomonis. Quare scientia Dei inspiciat homines noua ueste indutos.

 Et deinde ultra predictam turrim precursus uoluntatis Dei, sed cubito uno infra angulum qui respicit ad septentrionem uidi quasi columnam calybei coloris prefate lucide parti muri eiusdem edificii exterius appositam, ualde terribilem aspectu, tanteque magnitudinis ac altitudinis ut mensuram eius nullo modo discernere possem. Et illa columna tres angulos habebat ab imo usque ad summum quasi gladium acutos, quorum primus respiciebat ad orientem, secundus autem ad septentrionem, et tertius ad meridiem, exterius ipsi edificio aliquantulum coniunctus. Ex angulo autem qui respiciebat ad orientem procedebant rami a radice usque ad cacumen eius, iuxta cuius radicem uidi in primo ramo Abraham sedentem, in secundo  uero Moysen, in tertio Iosue, ac deinde reliquos patriarchas et prophetas ita sursum singulos in singulis ramis ordinate sedentes: secundum tempus quo in hoc seculo sibi inuicem successerant, qui se omnes conuertebant ad angulum eiusdem columne qui respiciebat ad septentrionem, admirantes ea que in spiritu futura uiderunt in ipsa. Sed inter hos duos angulos unum scilicet uergentem ad orientem et alterum ad septentrionem, erat ante facies ipsorum patriarcharum et prophetarum illa columna ab imo usque ad summum quasi tornatilis et rotunda, plenaque rugarum, ut de arboris cortice solet germen pullulare. A secundo uero angulo respiciente ad septentrionem exiuit splendor mire claritudinis se extendens et reflectens ad  angulum qui respiciebat ad meridiem. Et in illo splendore in tam magnam latitudinem se diffundente, conspexi apostolos, martyres, confessores et uirgines, atque alios plurimos sanctos, in magno gaudio ambulantes. Tertius uero angulus qui respiciebat ad meridiem, erat in medio latus et extentus; in imo autem et in summitate aliquantulum gracilior et constrictus, secundum modum arcus qui extenditur ad sagittas iaciendas. In cacumine autem ipsius columne uidi tantam claritatem luminis ut humana lingua effari non possit; in qua apparuit columba habens in ore suo radium aurei coloris, multo fulgore columnam illam irradiantem. Cumque illuc aspicerem audiui uocem de celo, magno  terrore me redarguentem et dicentem: Quod uides, diuinum est. Ex qua uoce ita contremui, ut amplius illuc aspicere non auderem. uidi etiam tunc intra predictum edificium uelut quamdam imaginem coram hac eadem columna super pauimentum illius edificii stantem, et aliquando ipsam columnam, aliquando etiam homines illos qui in ipso edificio discurrebant inspicientem; illa autem imago tanti fulgoris et claritatis erat, ut pre nimio splendore qui in ipsa lucebat, nec faciem eius, nec  uestimenta quibus induebatur considerare ualerem, excepto quod tantum ut cetere uirtutes in forma hominis apparuit. Et circa eam conspexi pulcherrimam multitudinem, angelicam formam et alas habentem et in tanta ueneratione stantem, ut et eam timerent ac diligerent. Sed ante faciem eius uidi aliam multitudinem in humana forma, tenebrosa ueste apparentem, atque in multa constrictione timoris stantem. Et predicta imago inspexit homines illos qui de mundo uenientes in eodem edificio noua ueste induebantur, dicens unicuique eorum: Considera indumentum quod induisti, et noli obliuisci Creatoris tui qui te creauit. Cumque hec admirarer, ille qui sedebat in throno, iterum mihi dicebat: uerbum Dei per quod omnia facta  sunt, ipsum ante tempora ex corde Patris genitum, sed post in fine temporum ut ueteres sancti predixerunt ex uirgine incarnatum, quamuis humanitatem assumpserit, diuinitatem tamen non deseruit, sed cum Patre et Spiritu sancto unus et uerus Deus existens, mundum sua dulcedine dulcorauit, ac cum sue claritatis fulgore illustrauit. Quapropter et hec columna quam ultra predictam turrim precursus uoluntatis Dei uides, designat ineffabile mysterium uerbi Dei, quia in uero uerbo, id est in Filio Dei, impleta est omnis iustitia Noui et ueteris Testamenti, que fideliter credentibus hominibus enucleata sunt per diuinam inspirationem ad salutem ipsorum, cum idem Filius superni Patris ex suauissima uirgine incarnari dignatus est, quia postquam  per precursum uoluntatis Dei in initio circumcisionis se potentes uirtutes ostenderunt; tunc etiam declaratum est in stricta iustitia mysterium uerbi Dei, insinuatum uidelicet per sonum patriarcharum et prophetarum, qui predixerunt ipsum cum omni iustitia manifestandum, et cum omnibus administrationibus, Deo subiectis, atque cum maxima austeritate que tetigit incidentem iustitiam Dei, nullam iniustitiam dimittentem illesam, quin abscindat eam in legalibus preceptis.

Sed cubito uno infra angulum qui respicit ad septentrionem stantem, quod est in humano et singulari cursu precellens uicinitas, que fuit de patriarchis loquentibus strictam iustitiam eiusdem uerbi  Dei in significationibus suis usque ad legem quasi in septentrionali parte diabolo repugnantem. Unde et calybei coloris est prefate lucide parti muri illius edificii exterius apposita, quia inuicta ac insuperabilis est fortitudo uerbi Dei, cui nullus resistere ualet per inanem rebellionem aut per uilem superbiam, ita quod etiam speculatiue scientie per munitiones et actiones iustitie, id est antiqui patres quasi exterius coniuncti erant: nondum infixi ignito et perfecto operi se in Filio Dei erigenti, quod ipsi  tantum in exteriore sono uerborum suorum premonstrabant.

Est quoque ualde terribilis aspectu, quoniam iustitia in uerbo Dei metuenda est humane scientie in impio iudicio iniustorum iudicum secundum se ipsos solummodo iudicantium. Tante est etiam magnitudinis ac altitudinis, ut mensuram eius nullo modo discernere possis, quia ipsum uerbum Filius scilicet Dei in magnitudine glorie sue, et in altitudine diuinitatis sue omnes creaturas superexcellit in paterna maiestate, ita ut hoc nullus hominum in corruptibili carne id ad perfectum possit considerare.

Quod autem eadem columna tres angulos habet ab imo usque ad summum instar gladii acutos, hoc  est quod circuiens et uolubilis in gratia fortitudo uerbi Dei quam uetus Testamentum presignauit in Nouo declarandam manifestauit per Spiritum sanctum, tria incidentia acumina, id est antiquam legem et nouam gratiam atque enucleationem fidelium doctorum in quibus factus homo quod iustum est operatur, ab initio uidelicet inceptionis sue ut in imo cum bonum incipit, ita sursum tendens ad perfectum quasi ad summum cum hoc consumat; quia omne quod iustum est, fuit et est, et permanet in eternum in simplicissima deitate que omnia penetrat, ita quod nulla potestas potest constare in malitia sua, quam uult deuincere pietatis eius gloria.

Et primus angulus respicit ad orientem, qui est primus ortus inceptionis cognoscere Deum in diuina  lege, ante perfectum diem omnis iustitie. Secundus autem ad septentrionem, quoniam post inceptionem bone et institute operationis, Euangelium Filii mei et alia precepta in me Patre surrexerunt contra partem aquilonis, ubi omnis iniustitia orta est. Tertius uero ad meridiem exterius ipsi edificio aliquantulum coniunctus, qui est roboratis operibus iustitie profunda et exquisita sapientia principalium magistrorum per calorem Spiritus sancti qui obscura in lege et prophetis apparuerunt, et qui in Euangeliis ostenderunt germen quod fructuosum fecerunt ad intelligendum, tam gentes exteriorem materiam Scripturarum in opere bonitatis Patris, et suauiter ruminantes in ea mysticam significationem.

 Quod autem ex angulo qui respicit ad orientem, procedunt rami a radice usque ad cacumen eius: hoc est quod in ortu cognitionis Dei per legem iustitie, quasi in angulo orientali apparuerunt rami, tempore scilicet patriarcharum et prophetarum, quia illa acuta columna diuinitatis, hec omnia extendit ab initio radicis, id est bone inceptionis in mentibus electorum suorum usque ad cacumen eius: quod est usque ad manifestationem Filii hominis, qui omnis iustitia est. Unde etiam iuxta radicem eius uides in primo ramo Abraham sedentem, quia per omnia subeuntem diuinitatem exspirabatur hoc tempus quod primitus ortum est in Abraham, cum quieta mente reliquit patriam suam obediens Deo.  In secundo uero Mosen, quoniam deinde plantatio surrexit inspiratione Dei in initio date legis per ipsum Mosen in prefiguratione Filii Altissimi, et in tertio Iosue, quia ipse postmodum habuit spiritum hunc a Deo, ut consuetudinem legis Dei confirmaret robustiorem in precepto diuino. Ac deinde uides reliquos patriarchas et prophetas ita sursum singulos in singulis ramis ordinate sedentes, secundum tempus quo in hoc seculo sibi inuicem successerunt, quoniam in unoquoque tempore subsequentium patriarcharum et prophetarum inspirauit Deus desuper ad altitudinem preceptorum suorum uniuscuiusque singulare germen, cum ipsi in diebus suis disposite et ordinate in ostensa sibi iustitia quiescebant, diuine maiestati fideliter subiecti, ut  in temporibus suis uenientes erant.

Et hi omnes conuertunt se ad angulum columne qui respicit ad septentrionem, admirantes ea que in spiritu futura uident in ipsa quia omnes admoniti spiritu, per Spiritum sanctum se uerterunt et uiderunt ad euangelicam doctrinam fortitudinis Filii Dei diabolo repugnantis, de incarnatione eius loquentes, et admirantes quod ipse ueniens ex corde Patris et de utero uirginis in magnis mirabilibus se ostendit in suo opere et sequentium qui ipsum in noua gratia mirabiliter imitantes caduca conculcabunt, et ad eternorum gaudia fortiter anhelabunt. Sed quod inter hos duos angulos  ante faciem ipsorum patriarcharum et  prophetarum est columna illa ab imo usque ad summum quasi tornatilis et rotunda, plenaque rugarum ut de arboris cortice solet germen pullulare: hoc est quod inter binas summitates, uidelicet inter manifestam cognitionem meam et subsequentem doctrinam Filii mei, latuit per typum prefigurationis in animabus antiquorum patrum in legibus meis commorantium, unicum uerbum qui est Filius meus a primo electo usque ad ultimum sanctum; in mystica coronatura circumornatus, quia ipse omnia instrumenta sua bene composuit ac limauit, scilicet per nobilem gratiam omnibus se pium manifestans, ut prefigurabatur in rugis circumcisionis, que fuit umbra futurorum in appositis significationibus per austeritatem legis in se habentis rectissimum germen  latens, summe et sanctissime incarnationis. Quod uero a secundo angulo respiciente ad septentrionem exit splendor mire claritatis se extendens ac reflectens ad angulum qui respicit ad meridiem, hoc est quod ab altero, Nouo scilicet Testamento diabolo opposito, exeunt uerba Filii mei que egrediuntur de me et reuertuntur ad me; quia micante sole in carne, qui est Filius meus, fulget lumen sancti Euangelii in predicatione eius, ab ipso et a discipulis eius se diffundens in fructum benedictionis, et se retorquens in fontem saluationis, sic perueniens usque ad rectores, uidelicet ad profundos scrutatores uerborum ueteris et Noui Testamenti, ostendentes quod sapientia erecta est in ipso sole  mundum illustrante, qui in suo latere ualde ardet, uelut meridies in electis suis.

Et in eodem splendore in tam magnam latitudinem se diffundente, conspicis apostolos, martyres, confessores, uirgines atque alios plurimos sanctos in magno gaudio deambulantes; quia in perspicuo lumine, dum Filius meus fuit predicans et dilatans lumen ueritatis, facti sunt apostoli administratores ueri luminis, et martyres robusti milites sanguinem suum fideliter fundentes et confessores officiosi post Filium meum, ac uirgines supernum germen sequentes, atque alii electi mei letantes in fonte letitie et in fonte salutis, dum Spiritus sanctus eos perfundit, ita ut sint flagrantes et manantes de uirtute in uirtutem. Sed quod tertius angulus qui respicit  ad meridiem est in medio latus et extentus, in imo autem et in summitate aliquantulum gracilior et constrictus secundum modum arcus qui extenditur ad sagittas iaciendas, hoc est diffuso Euangelio ardens in feruore Spiritus sancti, illa sapientia sanctorum, quam in profunditate querebant, ut per eam reperirent typicum germen profunditatis, scilicet quod eis esset intelligendum in uerbo Dei; ipsa immediata, uidelicet lata, quia confortata et roborata fide in populo Christiano, quasi in medio erat latus sensus exiens de animabus sanctorum doctorum, qui profundam asperitatem Scripturarum scrutantes, protulerunt eam in scientiam multorum qui ab eis discebant, ita quod dilatabant sensum suum in extensione sapientie et scientie diuine Scripture,  que in initio quasi in imo ecclesiastice institutionis erat adhuc gracilioris et minoris studii, quia populi nondum eam amplectebantur tali amore, ut postmodum fecerunt, cum etiam in fine seculi ut in summitate eius, refrigescent studia multorum, ita quod eis diuina scientia non erit amabilis in amore operis, sed abscondent sibi ipsis conscientiam suam, quasi non sit eis mutandum bonum in opere, illud tantum exterius ut in somno cognoscentes.

Et ideo est iste angulus in medio sui latissimus in asperitate, quoniam aspera opera cultus Dei denudata ab obumbratione ueteris Testamenti, erant a constrictiore initio suo se protendentes, quasi ad medium sui, que sunt fortissime uirtutes in altiori  studio, cum populus uelocior fuit, contra iniquitatem diabolum scilicet in uerbis que Dei sunt, et eiicere atque conculcare omnia uitia eius cum magna austeritate iustitie Dei, ipse tamen sic tandem descendens, in obliuione sui, et constrictior existens in feruore Spiritus sancti circa finem mundi; ita uidelicet extensus ut cum neruo lignum extenditur ad bellum, quia in anima et corpore se homo debet erigere contra uitia, ex utraque parte sui constrictior et in medio largior, ut in primo et in ultimo opere suo circumspectus sit magno timore et humilitate et in medio fortis ac constans emittere iacula bonorum operum per donum Spiritus sancti aduersus insidias diaboli. Nam in inceptione boni est homo gracilioris uirtutis, in prosecutione autem operationis  sue cum bonum operatur, est robustioris fortitudinis, quoniam Spiritus sanctus eum pertransiuit infusione sua, in qua tamen operante uirtute frequens esse non potest. Unde iterum constrictioris erit uirtutis, quasi in fine operis per fragilitatem carnis sue. Sic semper extendi debet arcus se munientis contra uitia diabolica.

Quod autem in cacumine eiusdem columne uides tantam claritatem luminis ut humana lingua effari non possit, hoc est quod celestis Pater in altissimo et in profundissimo secreto suo edidit mysteria Filii sui, qui in eodem Patre suo fulget clarissima coruscatione, in qua prolata est omnis iustitia, et in legali propositione et in Nouo Testamento quod est maxima claritas lucentis sapientie, ita ut non sit  possibile ulli terreno homini hoc aliquo sermone proferre, dum est in corruptibili carne. Et in eadem claritate apparens columba habens in ore suo radium aurei coloris multo fulgore columnam illam irradiantem, est in coruscatione luminis Filii Dei in corde Patris fulgentis, igneus Spiritus sanctus, per quem declarata sunt mysteria ipsius altissimi Filii Dei ex summa altitudine uenientis pro redemptione populi, ab antiquo serpente seducti. Unde et idem Spiritus sanctus inspirans omnia legalia precepta et noua testimonia, dans uidelicet legem claritatis mysterii sui ante incarnationem Domini, atque in eadem claritate uirtutem suam ostendens in incarnationem eiusdem Filii Dei; habet in profundissima  inspiratione sua aureum splendorem, scilicet eximiam et excellentissimam illuminationem unctionis sue multa et magna perfusione mystica, secreta ipsius Unigeniti Dei antiquis preconibus, ut dictum est, aperiens, qui Dei Filium typice ostendebant, et ualde mirabatur ineffabiliter exeuntem a Patre, et mirabiliter surgentem in aurora perpetue uirginis, fortiter etiam exurens textum ueteris Testamenti et Euangelii in spirituale germen, in quo omnis iustitia erecta est. Ideoque propter immensam uim diuinitatis, non est tibi possibile intueri diuinam claritatem, que a nullo mortali homine poterit uideri, nisi ut eam ostendo in obumbratione, cui uolo. Quapropter et tu caue ne presumas temere intendere in id quod diuinum  est, sicut etiam tremor qui te apprehendit tibi demonstrat.

Sed quod uides intra predictum edificium ueluti quamdam imaginem coram hac columna super pauimentum ipsius edificii stantem, hoc est quod intra opus Dei Patris, se uirtus hec ostendit declarans mysterium uerbi Dei, quia ipsa aperuit omnem iustitiam in ciuitate Omnipotentis in populo, scilicet ueteris et Noui Testamenti, super pauimentum, id est super cuncta terrena in opere eiusdem pii Patris stans, quoniam omnia terrestria sicut et celestia in eius sunt prouidentia. Quod autem aliquando ipsam columnam aliquando etiam homines illos qui in ipso edificio discurrunt inspicit, hoc est quod et secretum suum quod protulit uis diuinitatis  uerbo Dei considerat, et etiam homines qui in bonitate Patris operantur perspiciens, qui se tangunt uel non tangunt in opere, quia nouit qualitatem uniuscuiusque secundum studium eius. Eadem autem imago declarat scientiam Dei; quia illa preuidet omnes homines et omnia que in celo et in terra sunt, tanti fulgoris et claritatis existens ut pre nimio splendore qui in ipsa lucet, nec faciem eius nec uestimenta quibus induitur considerare ualeas; quoniam ipsa terribilis est in terrore ut fulgur minantis, et lenis in bonitate ut splendor solis: ita quod in terrore et in lenitate sua incomprehensibilis est hominibus, per terribilem fulgorem, diuinitatem quasi per faciem eius, et per claritatem quam habet in se ipsa quasi uestimenta decoris sui, quomodo  etiam nec sol considerari potest in ardente facie sua nec in decoro uestitu radiorum suorum. Ipsa est enim apud omnia et in omnibus, ac tante pulchritudinis in secreto suo; ut a nullo homine sciri possit quanta suauitate toleret homines, et quomodo parcat eis in perspicabili misericordia; quousque durissimus lapis amplius perforari non possit in imperforabili duritia sua, qui est durus et incorrigibilis homo, qui nullatenus uult declinare a malo suo. Sed tamen ut cetere uirtutes, in forma apparet hominis; quia Deus in uirtute bonitatis sue fecit hominem, rationalitate et scientia ac intellectu profundissime adornatum, ut eum intima dilectione diligens et maxima deuotione colens spernat figmenta demoniorum; eum precipue amans, qui illi tantum  et talem dedit honorem.

Quod uero circa eamdem imaginem conspicis pulcherrimam multitudinem, angelicam formam et alas habentem, et in tanta ueneratione stantem ut et eam timeant ac diligant: hoc est quod ubique scientiam Dei beati et excellentes spiritus in angelica ministratione, per inexplicabilem et purissimam laudem colunt, quod tam digne non potest homo adimplere, cum adhuc in mortali corpore est; ipsi Deum amplectentes in ardore suo, quia lux uiuens sunt, et elati: non quod alas habeant ut alia uolatilis creatura, sed quod flagrant in spheris suis per uirtutem Dei, quasi pennati sint. Unde uenerantur me Deum uerum, persistentes in recto timore et in uera subiectione, scientes iudicia mea, atque  ardentes in amore meo, quia faciem meam semper aspiciunt, nichil aliud desiderantes neque uolentes nisi quod uident placere perspicacibus oculis meis.

Sed quod ante faciem eius uides aliam multitudinem in humana forma et tenebrosa ueste apparentem, atque in multa constrictione timoris stantem, hi sunt in scientia Dei homines existentes. Quomodo? Homo est in conspectu Dei in magno honore, quem preuidet ad se pertinere, illo abiecto qui magis in perditione contendit perdurare quam in Deo esse. Sed homines illi, quos uides in hac multitudine, dicuntur compulse oues, humanam speciem habentes, propter opera hominum, et umbrosum  uestitum quod est dubitatio in operibus peccatorum; in districtione tamen timoris metuente, iudicium Dei. Ideo autem compulse oues nominantur quoniam multis modis compello eos ut ad uitam perueniant per sanguinem Filii mei ereptos a morte Unde et compulse oues homines sunt illi, qui per multas tribulationes et erumnas contra uoluntatem suam compelluntur a me, ut relinquant iniquitatem suam quam per uoluntatem proprie carnis, et per florem iuuentutis sue tandiu libentissime adimplerent quandiu seculo adhererent, sic uolentes permanere in ardore libidinis usque dum eos desereret ignis carnis per frigus etatis sue; quos tamen omnes diuersis modis constringo, secundum quod in eis uideo, ut cessent a peccatis suis.

 Nam quosdam eorum in quibus seculum tam forti desiderio non ardet non constringo fortiori flagello sed leniori; quia non uideo in eis tantam amaritudinem quantam in aliis, quoniam cum sentiunt correptionem meam, mox relinquunt in festinatione uoluntatem suam, et ueniunt ad me, pompis secularibus renuntiantes. Quosdam autem fortiori uerbere corripio, quoniam tam ardentes et tam peruicaces sunt in peccatis ex uitio carnis sue, ut nisi fortiter per me coarctarentur, non essent apti regno meo. Scientia mea preuidet et cognoscit eos, ac constringit illos secundum superfluitatem corporis ipsorum. Et iterum quosdam in maxima et fortissima erumna ac miseria mentis et corporis eorum supero; quia tam rebelles, tamque superflui  in opere carnalis uoluptatis sunt, ut si non constringerentur, grauissima calamitate, non cessarent a criminibus per petulantiam sue carnis, quia dum essent in prosperitate sue uoluntatis, se non conuerterent ad Deum, quoniam unde unus per pusillanimitatem mentis sue omnino cadit in desperationem: inde alius iocatur per stoliditatem superbie sue, atque per quod ipse omnino conculcatur in desperatione; per hoc ille uix constringitur in plenitudine animi sui. Hoc modo cerceo pertinentes ad me cum mihi repugnant in operibus suis; ut quia eos noui, saltem per calamitates tam corporis quam spiritus quas patiantur ad me peruenire compellantur, quatenus ipsi saluentur, ut etiam Pharao Isreliticam plebem a terra sua perterritus, tandem  discedere compulit, sicut scriptum est: uocatisque Pharao Mose et Aaron nocte ait: Surgite, egredimini a populo meo, et uos et filii Isrel. Ite et immolate Domino, sicut dicitis. Oues uestras et armenta assumite, ut petieratis, et abeuntes benedicite mihi . Hoc tale est: Onerosa et grauissima crimina que adherent huic seculo in multis erumnis ac miseriis, grauant supermodum multos homines, in cordibus suis dicentibus: Heu, heu! quo fugiemus? Et tunc eedem erumne rixando illos expellunt a se: ita quod etiam ipsi homines festinant ab eis recedere, quia in seipsis arescunt in corpore suo de grauedine flagelli manus Dei, non ualentes cum gaudio uiuere in uoluptate seculi, quoniam  Deus requirit eos: quod est uocatio iustorum per diuersas calamitates in tenebrosis operibus noctis peccatorum. Unde Pharao uitia, scilicet diabolica uocant in clamore erumnarum et miseriarum Mosen, id est homines illos quos Deus constringit fortissimis doloribus siue spiritualibus siue corporalibus, et Aaron, eos uidelicet quos cercet leuioribus aduersitatibus in nocturno tempore malorum operum conuocatos, ipsis uitiis in oppressione uoluptatis hominum dicentibus: Surgite de carnali consuetudine uestra et egredimini de ueteri habitatione quam nobiscum habuistis separantes uos a communi populo quem possidemus, cum nos colit, et subtrahentes a secularibus negotiis quibus libenter adheremus, uos qui exterriti estis in nobis cum in  captura nostra fuistis, et filii Dei uobiscum qui uident ipsum in agnitione eius. Ite itaque aliam uiam relinquentes nos, et offerte uos ipsos Deo inexpugnabilibus causis quibus nos superastis  in desideriis uestris, lenitatem quoque uestram in ouili mansuetudine, cum qua uobis est durum nobiscum laborare, quia uultis alium dolorem sustinere sequendo Agnum et uictoriosissima arma in armentorum fortitudine cum quibus nos superastis, et quibus nos resistere non possumus, assumite in nouitate mentis uestre, quam modo habere uultis, et separamini a nobis ut dudum uoluistis cum nos acriter impugnastis, et euntes ad patriam pro qua doletis in animo uestro comprehendite aliam uitam que uos ducit a nobis, atque benedicite in  laude Dei pugnam illam in qua abcessistis a secularibus causis et negotiis.

Ego quoque omnipotens Deus, ut predictas oues transire compello ad me, sic etiam columnas meas, id est fortiores celestes heredes in fundamento castigationis me consolido, secundum nequitiam implicationis peccati in inuasione preuaricationis Ade qua impugnantur, quia stare non possent, si eos gratia mea non confirmarem. Quorum quidem alios quos tam graue pondus non grauat uitiorum, leniore castigatione castigo, quoniam si eos acriori uerbere constringerem, omnino deficiente spiritu caderent in desperationem, quia afflatu maioris turbinis diabolice suggestionis non catenantur.  Alios autem grauiore mole in uarietate seuissimorum morum, et in superfluitate concupiscentiarum ex pugna diabolica oneratos, habeo in duritia constrictionis grauissimorum dolorum, ut non exeant a federe meo, cui assistunt me toto desiderio uolentes apprehendere, atque precepta mea obseruare, quia si istos ut priores leniter castigarem, ipsas correptiones meas pro nichilo ducerent, quoniam grauissimo certamine antiqui serpentis impugnantur. Sunt etiam quidam exsules celestis patrie quos nescio, quia me omnino relinquunt auiditate mentis sue seipsos rapaci rabie seducentes nec me querentes, nec scire uolentes, sed in seipsis suffocantes bonum desiderium, ita quod non postulant a me ullum auxilium, auide tantum se  oblectantes in propriis rebus suis, ut eos delectat in carnalibus desideriis. Quorum alii ex his operantur in superfluitate ac in delectatione carnis quidquid uolunt; non tamen existentes in odio et in inuidia, sed uolutantur in blandis uoluptatibus habentes delicias et suauitatem carnis sue, quibus dimitto fruges terre in prosperitate, ut non deficiant in paupertate; quia et creati sunt per me, et quia etiam populum non absorbent per malitiam suam, atque idcirco dabitur eis secundum desideria ipsorum. Alii uero sunt tante ferocitatis et nimietate amaritudinis fellis et odii ac inuidie, reddentes malum pro malo, nec uolentes sufferre ullam iniuriam sibi illatam, ita ut si haberent honorem et diuitias seculi, celestes uirtutes dirumperent in hominibus  ne colerentur in eis; unde ipsis abstraho fruges atque diuitias, in magnis miseriis eos deiiciens, quatenus se non possint ad tantum malum erigere quantum est in uoluntate ipsorum, quia diabolica opera perpetrarent, si facultatem ad hoc haberent. Sic obsisto uiis hominum bonorum scilicet et malorum recta mensura ponderans ascensus eorum, secundum quod oculus meus uidet cupiditates ipsorum, sicut etiam sapientia testatur per Salomonem, dicens: Omnes uie hominum patent oculis eius, spirituum ponderator est Dominus . Hoc tale est: Omnia itinera que spirat uiuens animus hominum in presentia scientie sue in hoc quod homo habet circuitionem intellectus utilitatis, scilicet fructuositatis atque imbecillitatis inutilitatis: hec sunt  aperta conspectui omnipotentis Dei. Sic per omnia uidet Deus, et omnino non absconditur quidquid aspectui diuinitatis eius quia scit omnia, sic uidelicet aspiciens uniuersa ut unamquamque rem recte dispenset. Quomodo? Ipse est enim spirituum ponderator, mulcens eos in suauitate blandimentorum et tranquillitatum, castigansque eos in tribulatione dolorum et miseriarum, ut excutiantur ad rectam mensuram, quam contra eum nec currendo nec fugiendo transcendere ualent, nisi quantum ipse probat iuxta merita eorum, quoniam ponderatio ipsorum est quod in excussione retributionis eorum siue in hoc seculo siue in futuro ostenditur quomodo Deum coluerunt. Unde etiam ipsi spiritus  iuste ponderantur, ita scilicet ut rationalitas hominis non plus eleuetur in superiora nec deprimatur in inferiora quam iusto iudicio suo recompensat Deus, quoniam sic ipse resistit illi quod nulla anima est tante potestatis in superfluitate ullius rei, ut possit Deo repugnare; quia ipse cuncta rectissime diiudicat, obsistens eis iustitia sua, cui resistere non ualent, ut plus possint quam sit promissionis eius. Nam ut plumbum iuste ponderat pecuniam, sic Deus equa libra bonis et malis tale obstaculum opponit, quod nullo modo possunt effugere equissimam normam iudicii eius, isti pro meritis suis gloriam et gaudium uite, hi uero penam et merorem mortis recipientes, secundum quod Deus acutissime preuidet in eis.

 Que autem predicta imago inspicit homines illos qui de mundo uenientes, in eodem edificio noua ueste induuntur: hoc est quod scientia Dei nouit eos, qui perfidiam infidelitatis sue relinquentes, in potestate operis Dei pro uita eterna nouum hominem in baptismo induunt, mouens illos ne reuertantur retro incedentes ad diabolum, uel si in illud  deuiauerunt ut redeant ad Deum Creatorem suum, secundum quod dicit unicuique eorum in uerbis admonitionis sue, ut supra dictum est. Qui autem acutas aures interioris intellectus habet, hic in ardente amore speculi mei, ad uerba hec anhelet, et ea in conscientia animi sui conscribat.




uISIO QUINTA.


SUMMARIUM.---De forma zeli Dei et quid operetur. Quod Deus peccata hominum diligenter examinat aut puniendo in corpore hominis aut in pena futuri seculi, aut ipse homo purgabit per penitentiam in anima et corpore. uerba Iob de eadem re. Qui cum timore peccant merentur gratia Dei resurgere per penitentiam in purgatione: quam si hic plenius non inueniunt, in futuro inuenient. Quomodo in rationalitate hominis bonum respondeat malo et malum bono ad mortem, Quod homo habet in se duas uocationes, una uocatur ad uitam et altera ad mortem. uerba Psalmiste de eodem. Quod mirabilia et admiranda iudicia zeli Dei in ueteri Testamento uisa sunt ut Deus timeatur. Quod Deus a rectitudine iudicii nec fallacibus, nec adulatoriis sermonibus mouetur. Quod superna ultio non excedit actus hominum grauius uindicando. uerba Dauid ad eamdem rem. Quod oculi Domini uident unamquamque iniustitiam puniendo eam, ita ut quamuis humanus sensus iudicio Dei perscrutari non possit: tamen crimina hominum non negliguntur indiscusse. Quod zelus Domini iuste diiudicans opera hominum terribilis est omni creature. Quod uirtus sancte Trinitatis in multa suauitate et recta ultione sibi subiicit mentes hominum secundum diuersitatem intentionis ipsorum. Quod zelus Dei uicit primo diabolum in Christo, deinde in electis fugauit, tertio in filio perditionis omnino conteret: timentibus parcens, rebelles castigans. Quod indurati iustitiam Dei despicientes et admonitionem Dei et exhortationem hominis non recipientes in perditionem abiiciuntur. Quod elementa conquerunt de duritia impenitentium; et super eos uindictam inducunt. Quod Deus super rapidos et presumptuose et scienter peccantes uindictam Cain et Pharaonis et illorum qui idolum in Oreb adorauerunt et qui initiati sunt Beelphegor inducit. De iustitia Dei orta in Abel, culta in aliis electis, suaui in Filio Dei; hanc transgressam ulciscitur zelus Dei qui tunc erat, tunc est et permanebit. Qui canino more abominatur Ecclesiam, et dedicationem Ecclesie, et res ad Ecclesias pertinentes destruit, zelo Dei eiicitur. Quod in facto Iacob prefigurabatur dedicatio Ecclesie. Ubicunque corpus Christi immolandum est, debet esse lapis signatus, etiamsi ibi ex aliqua impossibilitate templum esse non poterit. Quod templum debet habere causam constitutionis sue que adheret sibi de labore populi. Quomodo et qua causa Iacob decimas omnis substantie sue dederit. Qui ecclesias destruunt, dedicationes sanguine homicidii uel fornicatione polluunt, et qui signatum lapidem in sacrificio non habent et qui decimas uel res templi diripiunt: O ue illis, o ue miseris illis! Qui res ecclesie canibus et porcis, id est prauis hominibus diuidunt, hos uel semen eorum de summo gradu usque ad infimum zelus Dei proiiciet. Quomodo Deus ultione sua cedit credulos et incredulos. Qui putant se sapientes et potestatem suam per iniusta iudicia eleuant, quam miserabiliter hos zelus Dei exurit. Quod in zelo Dei non est clamor minantis uocis, sed immobilis et firma potestas iusti iudicii. Quod scientia in homine est quasi speculum in quo latet desiderium uel boni uel mali. Quomodo ex metu procedit timor, et de timore tremor, et quomodo homo per hec tria debet operari quod iustum est. De prima radice, id est discretione hominis et de ignea supradicta gratia in Christo. Quod nemo in excusatione peccati debet mussitare contra Creatorem suum.

 Post hec uidi et ecce in septentrionali angulo coniunctionis duarum formarum muri dicti edificii apparebat tanquam caput mirabilis forme illi angulo exterius immobiliter a collo impositum tante altitudinis a terra quanta erat altitudo ipsius anguli, non tamen eum excellens, sed tantum pari equalitate ei in summitate coadequantum. Et caput illud erat ignei coloris, rutilans ut flamma ignis, terribilemque habens faciem hominis, atque in ira magna respiciens ad aquilonem. A collo autem et deorsum non uidi ullam formam eius, quoniam reliquum corpus ipsius omnino absconsum et obstrusum latuit in predicto angulo. Caput uero ipsum uidi quasi nudam formam humani capitis, nec crinibus obtectum instar uirilis forme, nec uelamine more muliebri,  plus tamen uirile quod muliebre apparuit multumque terribile ad intuendum. Habebat autem tres alas mire latitudinis et longitudinis albas, ut est candida nubes non in altum erectas, sed solummodo a se separatim directum extentas, ita tamen ut ipsum caput eas aliquantulum altitudine precelleret,  quarum prima a dextra maxilla surgens tendebatur ad aquilonem; secunda uero que et media erat, a gutture ipsius dirigebatur ad septentrionem, tertia autem a sinistra maxilla tendebatur ad occidentem; aliquando magno terrore se mouentes, atque in illas partes percutientes; aliquando autem a percussione cessantes. Et non audiui caput illud ulla uerba proferre; sed tantum in se ipso immobile manens, alis suis interdum illuc percutiebat quo et ipse ale tendebantur, ut dictum est. Et iterum audiui sedentem in throno mihi dicentem: Deus qui in ueteri populo zelum suum grauiter exercuit, in nouo propter amorem Filii sui mitem et suauem se ostendit; non quod nunc peccata delinquentium dissimulans negligenter paruipendat, sed  quod misericorditer, puri cordis intimam et ueram penitentiam exspectet, indurati autem nequitiam non tolerans, iusto iudicio suo puniat. Unde et caput hoc quoddam uides in septentrionali angulo coniunctionis biformis muri dicti edificii apparens: ostendit in significatione zelum Domini, qui est  uindicta inflexibilis iniquitatis, nec ullam medicinam desiderantis, aperte surgens insinuato mysterio uerbi Dei per figuras et per sonum patriarcharum et prophetarum, in significationibus eorum prenuntiati. Sic et zelus eius in forma uidetur capitis; quoniam super omnem timorem cognitus est in seueritate ultionis sue, ut homo in facie sua cognoscitur, ardetque contra septentrionalem partem quia ipse in Deo uelocissimus et acer occidit diabolum et omne malum, cum etiam in Abraham et in Mose due partes defensionis operantium, speculatiua scilicet scientia duarum optionis causarum, id est duarum uiarum boni scilicet et mali, et genus humanum in opere Dei coniungunt, quoniam fortissime aduersus diabolum in scientia boni et mali  debet homo operari in omnibus causis per bonitatem Patris. Preuaricationem autem que fit per speculatiuam scientiam in operibus hominum precepta Dei transgredientium ulciscitur zelus Domini, ubi locus non est indulgentie. Ubi est hoc? Ibi uidelicet ubi nec est timor Domini, nec hominis in agnitione Dei. Et tale cor quod ita in sorde iniquitatis obduratum et emortuum est, quod nec ueretur iudicium Dei, nec uultum hominis: hoc iusto iudicio confundit et deprimit ultione sua zelus Domini in lege Dei. Quomodo?

Post constitutum preceptum ubi fit preuaricatio legis est zelus qui abstrahit iniustitiam cum rectissimo iudicio, ipsa iniustitia abstracta in ueteri Testamento cum austeritate repensionis in exteriore  homine: cum transgressio legis corporaliter ulciscebatur in ipso, et post gratiam Euangelii est idem zelus per penitentiam, atque post mortem hominum est ipse per penas et per tormenta gehenne, qui iniquitates hominum conceptas et prolatas atque contortas in operantibus, ita examino quod eas ulciscor aut corporaliter in corpore hominis, aut in pena futuri seculi, aut ipse homo purgabit illas per penitentiam remissionis uiuens in anima et corpore, cum quibus etiam operatus est eas, ut dicit in spiritu meo seruus meus Iob: Commuto faciem meam, et dolore torqueor. uerebar omnia opera mea, sciens quod non parceres delinquenti. Si autem et sic impius sum, quare frustra laboraui?  Hoc tale est: Immutabo aspectum meum interiorem. Quomodo? Euertam scilicet hoc quod sum mutabilis et inundans in sanguine uenarum mearum, habens in me aliquando delectationem, aliquando etiam iracundiam et aliquando conterentem tristitiam, quod in me aspicio quasi uideam delectabilem faciem cum hoc ipsum libenter perficerem. Et illud mutabo contra uoluntatem meam conuertens me ad opus bone operationis. Cumque hoc fecero, grauiter in hoc flagello torqueor, quod me ipsum constringo, abstrahens me a cognoscibili facie mea, quod est opus uoluntatis mee in contraria delectatione, adiungens me contemplatiue speculationi Deum uidens in bona conscientia, et non in concupiscentia carnis, per quam illum non attendo. Et ab his  duabus causis timeo omnia opera mea. Quomodo? Cum bonum opus facio, uereor illud non esse perfectum coram Deo, quia illud perspicue non inspicio sed obscure quasi in speculo: aliquando illud cognoscens in spiritu, aliquando etiam ignorans ab onere corporis mei. Malum autem opus cum facio, sum in confusione per conscientiam spiritus mei, quoniam in interiori intellectu cognosco quod Deus non parcet scientiam habentibus in peccatis, quod est quando homo intelligit, quid in opere suo contrarium sit Deo, sed eum oportet purgari, uel ultione in corpore, uel pena penitentie uel pena tormentorum in alia uita. Et ideo non parcit delinquenti si eum non penitet; quia non datur ei potestas peccandi ut peccet, sed eum oportet castigari aut hic  aut illic. Quapropter si sic impius sum, tanteque obdurationis ut ad hoc non uelim molliri que declinem a propriis rebus meis que sunt peccata mea, ita ut non aspiciam in magnum certamen illud mihiipsi repugnans, quod ego in fragilitate sum, sed quod Deo semper contrarius existo in notis causis meis, quia conceptus sum in peccatis semper cupiens operari iniquitatem, nec metuens iudicari a Domino; quare tunc si constrictus sum in tam uano labore quod frequenter cum scientia qua Deum agnosco, in meipso iniquitati contradico? Non autem tam impotens sum ut ignorem bonum et malum. Unde si intelligibilem sensum a me repello sic dicens: Ignoro Deum, mendax sum, quia ipsa scientia arguit me reprehensibilem, quod debitor sum Deo,  cum incipio iniquitatem operari. Sed non in uanum laboro, cum in bona conscientia contradico malo, quoniam opus Dei sum; unde et me conuerto ad ipsum, ex hoc bonam mercedem recipiens.

Itaque ego Dominus omnium testificor, quia oportet hominem cum dolore gemitus, aut cum contritione penitentie, seu cum digna ultione peccata sua diluere, siue in hoc seculo siue in futuro, ut dictum est. Quomodo? Qui peccant cum timore et dolore penitentie metuentes peccata sua, merentur per gratiam Dei quod sepe surgunt a commissis suis in purgatione eorum; cum tamen eam purgationem plenius non inueniunt in hoc seculo, inueniunt eam in futuro ad uitam. Qui uero sunt tanta duritia cordis,  ut nec desiderent, nec uelint scire in timore et dolore penitentie peccata sua, sed in tanta nequitia permanet, quasi non sit eis Deus in timore habendus: hi non consequentur purgationem peccatorum nec in hac uita nec in futura, sed habebunt penas sine consolatione purgationis ad uitam; quia de rationalitate sua ut creati sunt per me, noluerunt rationem reddere inobedientie. Quomodo?

Intellectus in rationalitate hominis habet duas semitas in scientia boni et mali, ad quas pertinent duo responsus bonum scilicet et malum. Quomodo? Bonum respondet malo, cum resistit ei in Domino. Malum uero respondet bono, cum repugnat illi cum diabolo. Sed hi in bono respondent malo, qui se refrenant semper in malo, ne delectentur in propriis  delectationibus suis. Hi autem in malo respondent bono; qui nullatenus se abstrahunt a prauis actibus quin delicientur cum concupiscentiis suis, nolentes respondere uocationi mali. Quomodo? Homo habet in se duas uocationes, desiderium uidelicet fructus et concupiscentiam defectus. Quomodo? Per desiderium fructus uocatur ad uitam, et per concupiscentiam defectus uocatur ad mortem. Sed in desiderio fructus, cum homo desiderat bonum operari sic dicens in seipso, fac bona opera: hic est responsus contra malum ut deuitet illud, et faciat utilem fructum; in concupiscentia uero defectus, cum concupiscit perpetrare malum, sic etiam adhortans semetipsum: Fac opus delectationis tue: hic etiam est responsus aduersus bonum, cum ille non uult  resistere iniquitati sue, sed delectatur peruenire ad defectum, despiciens me in hoc responso, et habens me quasi ludibrio debitum honorem mihi non exhibendo. Et quia auertit se a bono, non dolens affligendo se propter timorem meum, conuertit se ad illusionem in celestibus, ut per manifestationem meam dicit Psalmista: Posuerunt in celum os suum, et lingua eorum transiuit in terra . Hoc tale est: Multi homines sunt insipientes in rationalitate, nolentes intelligere innumerabilem timorem Domini, et abstrahentes sibi ipsis bona desideria in quibus deberent anhelare ad me, et cognoscere uerum Deum; recusantes assensum prebere bone scientie, que semper homini assistit ut bona opera operetur in Deo, sed frequenter amplectuntur  amaritudinem in contradictione boni, cum se ipsos despoliant, sibi ipsis auferentes bonum thesaurum diuerse iniquitatis sibi thesaurizando. Et in his ponunt in celestibus circuitionem mentis sue quasi os suum male opertum, despicientes illa in se ipsis per rabiem subsannationis, sic dicentes in corde suo: Hec opera uoluntatis nostre tam licenter facere possumus quam illa que dicuntur celestia, que antiqui  secundum quod eis placuit instituerunt. Atque tali modo subsannant uerba et institutiones antiquorum Patrum, que per celeste opus in me posite sunt. Unde etiam in gustu praui operis uelut in lingua sua commouent se et transeunt in audacia possibilitatis  sue se ipsos: ita quod pertinaciter adimplent uoluntates suas, nolentes habere constrictionem corporis sui contra uitia, sed absque labore sui spiritus uolutantur in desideriis carnis sue quasi in terra, que est diabolica seductio.

Et quod uides predictum caput mirabilis forme, hoc est quod in zelo Domini sunt mirabilia et admiranda iudicia Dei, que a nullo homine peccatis grauato sciri possunt. Quod uero eidem angulo exterius immobiliter a collo impositum est, hoc est quod zelus meus aduersus diabolum, ut in ueteri Testamento per Abraham et Mosem ostensum est, in speculatiua scientia et humana exercitatione exterius apparet in uisione populorum, ut me timeant, oculo ad oculum terrorem meum sentientes,  cum etiam iustitia mea minatur ad aquilonem crudelissime iniquitati Satane. Atque immobile manet, quia Deus nec fallacibus nec adulatoriis sermonibus omnino moueri aut molliri potest a rectitudine iudicii sui non emendatis criminibus, uelut per collum fortitudinis sue a Deo constitute legi ad operandum hominibus infixum, reddens scilicet unicuique non obseruanti precepta legis emeritas penas, secundum mala opera ipsius in quibus sordens emarcuit, repugnans etiam excellentissima fortitudine sua, quasi in uirtute colli sui diabolo et sequentibus illum, se opponendo iniustitie eorum.

Est quoque tante altitudinis a terra, quanta est altitudo ipsius anguli; quoniam Deus in summa iustitia ultionis sue cuncta terrena superat, eadem  ultione huius altitudinis existente, ut in prefiguratione Abrahe et Mosi per legem designata sunt opera hominum, quia diuinum iudicium est in summitate speculatiue scientie et actuum populorum, ut prosternat ignorantiam ipsorum, cum nolunt scire Deum. Non tamen ipsum angulum excedit sed tantum pari equalitate ei in summitate coadequatur, quoniam superna ultio actus hominum non excedit, plus et grauius in eis mala ulciscendo quam sint merita eorum solummodo equo et iusto iudicio in excellentia iustitie sue omnia recte diiudicans, ut iterum in spiritu nouit Dauid cum diceret: Cognoui, Domine, quia equitas iudicia tua, et in ueritate tua humiliasti me . Hoc tale est: Per bonitatem tuam in me ipso cognoui, Domine, cum pro  peccatis meis non occidisti me, non auferens mihi in anima et corpore efficaciam operandi, quod nec propter potentiam, nec propter iram tuam plus iudicas in scientibus aut ignorantibus quam sint merita eorum. Bonum enim operor luctando contra me, malum uero facio per concupiscentiam carnis. Et ideo das bono mercedem et malo iudicium, non tamen aliter iudicans quam quod equum et iustum est. Quomodo? Si acrius instares quam sunt opera hominum in peracta actione, non esset equitas iudicii. Si uero tepide negligeres ita ut non prouocares ad penitentiam, et quod non esset exquisitio in purgatione iniquitatis, tunc tu iustus Deus delinires et confoueres iniustitiam. Mors enim erat  quondam amarissimum iudicium in morte Ade: nunc autem reddita gratia in penitentia, reuocans hominem ad uitam, quod impossibile esset fieri per ullum, nisi per te Deum. Et hoc est iustissimum et equissimum iudicium tuum, purgatio scilicet ad uitam cum gratia, quoniam unicuique operi in recta mensura metientur iudicia tua. Nam in ueritate sunt omnia que facis, ita quod nullam nimietatem exerces supra modum fallaciter; quia fallax est quod plus in nimio, uel minus in paruo quam quod iustum est. Sed tamen parcis in multis miserationibus potentie tue, non occidens ullum per possibilitatem clarissime uirtutis tue: hoc deputans in te ipso quod parcis per penitentiam; ideoque de misericordia tua humiliaui me, dans gloriam  nomini tuo: interdum etiam turbatus in promeritis culpis meis, de tuo iudicio.

Quod autem caput uides ignei coloris rutilans ut flammam ignis, hoc est quod in zelo Domini est igneum malis obstaculum, rubens in fortissimo ardore ultionis sue, terribilem habens faciem hominis; quoniam oculi Domini facie ad faciem uident unamquamque iniustitiam, ita quod culpe diuersorum criminum non relinquuntur neglecte ante Deum, quas non terribiliter inspiciat, eas examinando iusto iudicio suo; et quia etiam monstruosa et horrenda sunt iniqua opera hominis, humanam faciem ostendentia in actibus carnalium desideriorum. Atque in ira magna respicit ad aquilonem, quia Deus in ultione sua dedignatur omne malum  quod oritur de suggestione diabolica. Sed quod a collo et deorsum non uides ullam formam eius, quoniam reliquum corpus ipsius omnino absconsum et obstrusum est in predicto angulo, hoc est quod in zelo Dei recta iudicia que potenter dispergunt praua opera diuersorum hominum nullus humanus sensus quasi ad finem perscrutari potest, quoniam occulantur et conteguntur in angulo speculatiue scientie et operis hominum; ita quod nec uideri nec comprehendi ulla scrutatione ualent, nisi quod aliquando cognoscuntur cum ostenditur res gesta in causa ultionis Dei, ut facies hominis uidetur secundum desideria uoluntatis ipsius. Unde etiam in ipsa ultione non est ulla simulatio alicuius facilitatis nisi semper iustum iudicium secundum  peccata hominum, quoniam crimina eorum non negliguntur indiscussa, ut dictum est, quia zelus Domini examinatio eius est.

Quod uero caput ipsum uides quasi nudam formam humani capitis, hoc est quod idem zelus Domini nulli mortalitati subiectus est, permanens uidelicet nudus ab omni subiectione debilitatis, iuste diiudicans opera hominum. Nec est crinibus obtectum instar uirilis forme, nec uelamine more muliebri, quoniam ipsi non est aliqua sollicitudo sensus se quemquam superiorem ulla uirili fortitudine, debellare, nec ei inest ulla feminea mollities timidi animi sibi aduersa non posse superare. Est plus tamen uirile quam muliebre; quia fortissima  uirtus Dei magis est in uirili uigore quam sit in mollitie feminee negligentie, multumque terribile ad intuendum, quoniam zelus terribilis et metuendus est omni creature, cum ipsa est eum sentiens in data causa ultionis eius. Sed quod habet tres alas mire latitudinis et longitudinis albas ut est candida nubes, hoc est inexplicabilis uirtutis sancte Trinitatis expansio, quam nullus hominum comprehendere preualet in latitudine glorie eius, nec in longitudine potestatis eius, in multa suauitate et claritate diuinitatis fulgens, rectaque ultione sibi subiiciens mentes hominum, in magna diuersitate ut nubes discurrentium. Que non sunt in altum erecte sed solummodo a se separatum in directum extente, ita tamen ut ipsum caput eas  aliquantulum altitudine precellat; quia ultio Domini non eleuatur ulla arrogantia, sed coaptat se unicuique cause secundum merita ipsius, in rectissima scilicet norma extenta, iusto iudicio correctionis sue; sic tamen ut possibilitas potentie Dei quasi in capite eiusdem ultionis sue: humana opera que uera Trinitas non tolerat indiscussa, in altitudine fortitudinis sue precedat, non tamen ea tam acriter ulciscens et conterens ut posset ipsa possibilitas potestatis eius.

Et ala prima a dextra maxilla surgens tenditur ad aquilonem; quoniam Deus iusto iudicio primum a dextra saluationis parte in Filio suo deuicit diabolum, et omne malum. Secunda uero que et media est a gutture ipsius dirigitur ad septentrionem;  quia post saluationem que in Filio Dei facta est, quasi in medio iam roborata fide, gustataque dulcedine electorum, per ipsos etiam fugauit rugientem inimicum, eos eruens de faucibus illius. Tertia autem a sinistra maxilla extenditur ad occidentem; quoniam ab electis Dei, Satana fugato, etiam a sinistra perditionis parte in filio perditionis omnino conteretur, mundo iam in occasum termini sui tendente. Et aliquando magno terrore se mouent atque in illas partes percutiunt, quia terribile atque performidabile iudicium omni creature zelus Domini in ultionem mouetur, ibi exercens iudicia percussionis sue ubicunque iusto iudicio placuerit diuine maiestati. Ubi enim timor et amor atque honor Dei in reuerentia fideliter habentur; ibi Deus  mitem et suauem se ostendens, ultionem suam non exercet, duros autem et rebelles terribiliter et iuste castigans. Unde prima ala ultionis mee percutit et abiicit homines illos in abyssum perditionis; qui ita indurati sunt super duritiam lapidum, ut interioribus oculis dedignando semper despiciant iustitiam meam, retro respicientes per scientiam intellectus sui, plusque consentientes carnalibus desideriis atque diabolicis suasionibus quam uolentes scire ueram iustitiam, et quam ullo consensu suo aut per admonitionem meam, aut per hominis exhortationem reuerti, ueluti de sua iniquitate sic cruciantes spiritum scientie sue, quia magis amant et faciunt iniustitiam diaboli quam iustitiam meam. Hi infundunt in corda sua quasi resolutum plumbum,  id est dissoluta desideria praue mollitiei, mittentes illud uelut ad stabiliendam duritiam ferri, uidelicet obliuionis Dei, sic indurati quasi sint ferrei: ita quod nec causa Dei nec hominis, sibimet aut ulli parcant iniquitati.

Super istos clamant et conqueruntur elementa cum reliqua creatura, quod tam uilis natura hominis, breuissimo tempore suo tam rebellis est Deo, cum ipsa semper in timore et reuerentia precepta Domini perficiant. Unde et super hominem terribiliter uociferantur? Quomodo? Non sic quod elementa clament in uoce, aut conquerantur in scientia rationalis creature; sed quod secundum modum suum uociferantur in strepitu sonituum, et  quod querimonias proferunt in timore terrorum, ut cum ea aut aliam creaturam iustum Dei iudicium inducit super homines ipsos rebelles existentes; illa non aliter stant nec aliter se in seipsis imitantur quam ea iussione sua uertit diuina potestas. Unde tam crudeliter illi indurati homines imitantur Satanam, qui in duritia iniquitatis sue nolunt subdi Deo Creatori suo, propter id quod periit ab omni beatitudine et ipsi cum eo peribunt sequentes illum. Media autem ala zeli mei cedit insanos homines et unumquodque presumptuosum malum quod scienter ac temere faciunt; quod se primum erexit in homine in sanguine Abel, quem frater suus ob hoc odio habebat, quia propter oblationem substantie eius quam in bona uoluntate  distribuit, Deo charus erat; et quod ac etiam erexit in Pharaone, qui in mirabilibus meis admonitus est; ita quod exterritus in terrore meo, inuitus dimisit populum meum Isrel, quem iterum per dementiam suam retrahere uoluit, propter quod illum zelus meus absorpsit, et quod se etiam in illo populo meo erexit, qui me cognoscens atque mirabilia mea uidens, idolum in Oreb adorauit, unde corona de capite illius cecidit, ita quod eis lex Dei facta est corruptibilis in duabus lapideis tabulis, aliis his similibus propter eas que de gloria sua et felicitate ceciderunt hec omnia ulciscente ultione mea. Unde etiam Moses famulus meus de contraria illa plebe mihi tam frequenter aduersante in isto zelo meo fecit uindictam ex uoluntate mea; cum  efficaciter diceret electis meis, ut occideret unusquisque fratrem et amicum et proximum suum; et iterum cum ardenter iudicibus eiusdem populi ait, quod occideret unusquisque proximos suos, qui initiati essent Beelphegor, ubi ultus sum me, occisa iniquitate illa pugnante contra me.

Sed in Abel primum orta iustitia Dei, post ipsum inuenti sunt multi alii electi, ex omnibus his malis et peruersis generationibus, qui collegerunt et coluerunt subtiliora precepta mea, ut filii Isrel, inter quos etiam ortus est luctus et meror, desiderantes humanitatem Filii mei. Peracta autem eiusdem Filii mei manifestatione quem misi natum ex uirgine: coquebatur, et condiebatur omnis  iustitia legis, dulcis et suauis cibus facta omni populo credenti in me, apostolis ueritatis ipsam ueritatem manifestantibus. Itaque in omnibus istis predictis generationibus scienter transgressam iustitiam meam, ulciscebatur et ulciscitur hic zelus meus; quia Deus qui erat tunc, est et nunc, ac semper manebit, atque zelus meus qui tunc erat, est et nunc, et semper stabit, usque dum finiantur tribus et populi, non finiente iustitia Dei, omnem rubiginem iniustitie discutiente.

Propter quod etiam in hoc eodem zelo meo hanc iniquitatem aufero, illum uidelicet dicens, qui canino more abominatur florentem in me Ecclesiam, aut qui per insaniam iniquitatis sue destruit constitutam per me dedicationem, uel alias constitutas  iustitias ad templum meum pertinentes, que fortiter surrexerunt in presignificatione serui mei Iacob; ut hec Scriptura habet; Surgens ergo Iacob mane tulit lapidem quem supposuerat capiti suo, et erexit in titulum fundens oleum desuper, appellauitque nomen urbis Bethel . Hoc tale est: Iacob surrexit mane, quia ipse ortus est tempestiuus amator ueracis iustitie in constituto templo, cui ipso conueniens nomen imposuit, quoniam de illo debuit oriri rectissimum templum, uirgo scilicet Maria, de qua Sol iustitie effulsit. Et tollens lapidem quem in figura altaris supposuerat superiori capiti suo, id est Christo, ut in nomine ipsius qui est uera petra, sanctificaretur, et sanctificatus nominaretur, quia unaqueque sanctificatio altaris supposita est potestati  omnipotentis Dei, capiti omnium fidelium, erexitque illum in titulum libri uite, et in personam precipui odoris celestis Ierusalem, quia ut Christus est caput membrorum suorum in superna Ierusalem, sic est unumquodque sanctificatum altare excellentior pars templi sui, effuso desuper oleo in sanctificatione chrismatis quod est effusa gratia Dei omnipotentis in sancto baptismo. Et appellauit sanctificatum locum illum, domum et templum Dei secundum nomen ciuitatis celestis Ierusalem, quod est uiuens templum Dei uiuentis.

Hoc itaque exemplo et significatione, erigendus est lapis in templo in nomine meo ordinando, ipsum uidelicet templum idcirco signatum cum lapide, quia ego firma petra sum, ad quem omnis iustitia et lex  Christianorum pertinet. Ubicunque enim fuerit sanctificatus locus, ubi corpus Filii mei immolandum est, ibi uolo esse lapidem in nomine meo signatum; quia ego ueracissima fortitudo sum, etiam si ibi ex aliqua impossibilitate non poterit esse templum, quoniam seruus meus Iacob erexit lapidem in sua prefiguratione in nomine meo ut dictum est, quia et Filius meus de stirpe illius incarnatus est. Templum autem tale mihi dedicatum, non debet esse uacuum huius negotii quin postulet causam constitutionis sue, que adheret sibi de labore ministrantis ei populi, sicut etiam celestis Ierusalem cum capite suo Christo, non uult carere iustitia sua semper, aspiciens in labores filiorum suorum, quos susceptura  est in Deo. Quomodo? Ut se abstrahant a diabolica seruitute, se constringentes a uoluntariis desideriis carnis sue, et se affligentes contra se ipsos in abscisione propriarum rerum ob amorem celestium; non eis omnibus utentes, sed sibi ipsis aliquas subtrahentes, atque Deo offerentes ad honorem ipsius, sic etiam precurrens seruus meus Iacob instituit decimam omnis substantie sue cum dicebat, ut iterum scriptum est: Cunctarumque que dederis mihi, decimas offeram tibi . Hoc tale est: Ex omni quod dederis mihi, offeram tibi decimam partem, quia hoc lex tua est: primum scilicet in anima mea, o Deus meus, abscindens ab ea propriam uoluntatem meam, offerens tibi contra me iustitiam meam, et postea decimam partem  omnis substantie mee quam possideo super terram. Quid hoc? Omnis scilicet fidelis homo qui comprehensus est in decimum ordinem supernorum ciuium, debet semper ad templum meum decimam partem dare substantie sue, propter restitutionem illam qua computatus est in decimum numerum numeratorum, id est in scientia Dei existentium, et ad uerum templum uidelicet celestis Ierusalem pertinentium. Qui autem obliti timoris mei templa in nomine meo dedicata, per seuitiam iniquitatis sue destruunt, uel qui dedicationes eorum secundum exemplum a Iacob ortum demunt, sanctificata loca scilicet polluendo, seu cum sanguine homicidii, seu cum pollutione seminis illud educendo in adulterio aut fornicatione, uel qui in superno sacrificio negligunt  institutam dedicationem antiquorum patrum absque signato lapide quem Iacob erexit in sua presignificatione, uel qui destituunt constitutam per me iustitiam in decimis, aut in substantiis templi mei: O ue miseris, o ue miseris, o ue miseris hominibus illis qui se tam turpiter seducunt, et tam peruersi ante oculos maiestatis mee existunt, uidelicet, ut dictum est, instituta mea negligentes que omnia de ueteri lege translata sunt, quia de ueteri Testamento prolata sunt noua lex in Filio meo secundum misericordiam gratie; et quia de omni iustitia legis et prophetarum, quod erat minus factum est maius in eodem Filio meo, qui omnia signa priorum patrum que ipsi absconse in umbra dixerunt, manifeste ostendit in se ipso in omni iustitia.

 Et qui hec omnia destituunt ita quod ipsi cibum uite qui de utroque Testamento factus est dedignando, sicut lutum conculcant, et canibus et porcis ac aliis pecoribus, id est prauis hominibus diuidunt, eum magis dantes paganicis moribus et uane ignorantie quam mihi omnipotenti Deo, atque in usum suum secundum uoluntatem suam eum parantes: hos et semen eorum ego destituam, eos proiiciens de summo gradu usque ad infimum, et de diuitiis in paupertatem, in ultione huius zeli mei.

Tertia uero ala ultionis mee cedit et credulos et incredulos in suis impiis et iniustis operibus. Ipsa percutit credulos non operantes in uoluntate sua bona et iusta opera; qui bene uident fidem, et  quibus nota est iustitia Dei, et tamen sedent in tenebrositate malorum operum, gementes ignorantur post tenebras iniquitatis, uolentes baccari in peruersitate, quod tamen eis non permittit Deus secundum uoluntatem ipsorum perficere, hoc idem abscindens illis ultione sua, dum sic sunt obscurati quod obliti sunt eius, ita ut ab eo libentissime recederent. Incredulos autem cedit in infidelitate eorum, ita quod etiam eis abstrahitur iniquitas ipsorum cum retributione ultionis, cum non permittantur malum hoc perficere quod libenter facerent, unde et malignus diabolus superatus in beatitudine fidelium hominum ante oculos Dei scintillantium; uellet illos trahere in tenebras mortis secundum nequitiam suam, sed eos amplius comprehendere  non potest, nisi ut sunt opera illorum. Sed quedam alia mensura hominum est super terram, qui habent prosperitatem in forma sensati spiritus, ita quod sapientes sunt ad recordationem Dei, secundum uoluntatem suam accensi cum scientia sensus; unde tunc in seipsis presumptuose habere uolunt scientiam sapientie facientes quidquid cogitauerint, et miscentes iustitiam cum iniquitate, sed stulu sunt in sapientia, quoniam reputant se ipsos quasi pleni et perfecti sint ad habendum et comprehendendum, atque ad acquirendum plenitudinem uoluntatis sue secundum arbitrium suum quidquid cogitauerint. Et dum alas suas leuare uolunt per potestatem suam in prouinciis et ciuitatibus ac in aliis locis atque in aliis causis in quibus tunc occupati  sunt cum imperio, in quo nolunt habere intelligibilem mensuram in Deum aspiciendo quid faciant, tunc effunduntur et abiiciuntur ante oculos Dei, propter impia et iniusta iudicia illorum que ipsi prius diiudicabant, in quibus nolebant timorem Domini scienter habere. Et sic per istum zelum meum facti erunt in planctum magnum, et in flebiles uoces coram omni populo qui uiderit et audierit tempus iudicii iniquitatis eorum, quibusdam uidelicet ex ipsis adhuc in hac uita in multis miseriis multi defectus ipsorum uiuentibus, quibusdam etiam pessima morte, in diuersis passionibus sublatis. In tam diuersa uicissitudine ulciscitur et exurit zelus meus omnem iniustitiam, quia illa est contra me.

Tunc autem quod non audis predictum caput  ulla uerba proferre, sed tantum in seipso immobile permanens alis suis interdum illuc percutere quo et ipse ale tenduntur: hoc est quod in zelo Domini non est clamor minantis uocis, et in superbiam se erigentis, sed in potestate fortitudinis sue et in rectis iudiciis suis immobilis persistens, ultione sua post insaniam operum demeritas absque timore Domini res gestas confundendo, et conterendo eas secundum extensionem ultionis iudicii sui ulciscitur, ut tibi, o homo, ueracissima manifestatione premonstratum est. Et quia Deus iustus est, omnem iniustitiam examinari oportet per iustum, quoniam ipse Deus bene nouit discretam examinationem, que est in scientia hominis. Nam scientia in homine  est quasi speculum, in quo latet desiderium siue bonum siue malum uoluntatis. Unde homo inter has duas partes positus, inclinat se uoluntate sua ad partem illam quam desiderat. Sed homo qui conuertit se ad bonum, illud fideli opere amplectens per adiutorium Dei; mercedem beate remunerationis laudabiliter accipiet, quia malum spreuit et bonum fecit; qui uero se inclinat ad malum, hoc peruersa actione deglutiens per suggestionem diabolicam, penas iuste retributionis inde miserabiliter incurret, quoniam bonum neglexit et malum perpetrauit. Idcirco in multa deuotione et humilitate se homo subiiciens Deo, fideliter operetur salutem suam, que de summo bono emanat, ita ut anima ipsius interiori sanctitate inebriatur, quia in bene  disposita et recte ordinata discussione et timore seruit Creatori suo. Quomodo? Quoniam metus, id est inceptio angustie facit timorem; timor autem concutit tremorem, per que debet homo operari quod iustum est. Quomodo? Quod homo metu angustiari incipit hoc per donum Spiritus sancti de rationali sensu habet, propter quod etiam nullo modo euenire potest quin Deum sciat, illaque scientia quam habet in Deum facit in ipso timorem, in hoc quod incipit timere secundum ea que Dei sunt. Et si hec habet cum studio sciens Deum, tunc concutit eum iterum ignea gratia in Christo, admonens ut deinde incipiat tremere, quatenus per compunctionem terreatur, ut iustitiam Dei fideliter operetur.

 Nunc ergo, o homines, intelligite et discite unde sint hec. Quid hoc? Deus est qui in uobis quod bonum est operatur. Quomodo? Ipse uos ita constituit, ut per rationalem sensum in operibus uestris eum sentiatis, que sapienter cum discretione facitis. Irrationale enim animal facit omnia opera sine intellectu et sapientia, ac sine discretione atque uerecundia, nec scit Deum quia irrationale est, sed tantum eum sentit, quoniam illius creatura est. Rationale uero animal qui homo est, habet intellectum et sapientiam, discretionem et uerecundiam in operibus suis, que rationabiliter operatur, que est prima radix quam gratia Dei fixit in omnem hominem, cum animam ad uiuendum excitauit.  Hec ergo predicta uigent in rationalitate, quia in his omnibus homines Deum scientes sunt, ut ea que iusta sint uelint. Unde ebulliens et perfectum opus atque prosperum in bona uoluntate hominis quod ipse homo amplectitur in Saluatore suo, in Filio uidelicet Dei, per quem Pater omnia opera in Spiritu sancto operatur: hoc denuo incendit et admonet ignea gratia data in Christo Iesu. Ideoque in gaudio Spiritus sancti faciat homo opera iustitie, non dubitans in peruersa inusitatione, id est ne dicat quod aliquid sibi desit in omnibus his, aut in prima scilicet radice per donum Dei homini primitus imposita, aut in ignea gratia Spiritus sancti radicem illam iterum in admonitione tangentis, ita ne peruerse corruens deinde  angustietur in his que propter reprehensibilem impetum fecit, quasi interiori sua radice quidquam minus habuerit, scilicet ne postquam ceciderit in  necessitate positus murmuret, sic dicens in se ipso: Heu, heu! quid feci quod opera mea non potui preuidere in Deo? Et etiam sine pondere infidelitatis incedat, ita ut non diffidat Deo in operibus suis, sed ut sit securus sine lacrymabili querela praui operis; ipse enim Deus et homo existens non in duos diuisus est, sed unus est Christus; non tamen per commutationem diuinitatis in carnem, sed per assumptionem carnis quam diuinitas sibi adiunxit, et quam claritate sua sic perfudit, ut radius solis in sole lucet, nec ob hoc ulla confusione substantia diuinitatis seu substantia carnis in inuicem confuse sunt, sed in uera unitate persone unus est Christus uerus Dei Filius. Sicut enim in rationali anima nulla commutatio per carnem hominis  est, quin ipsa rationalis spiratio sit a Deo que totum corpus hominis perfundit, et que cuncta opera operantis hominis mouet ut sit anima et caro unus homo, ita etiam absque omni dubio Dei Filius ante secula natus carne ex uirgine assumpta pleniter ut predictum est indutus, Deus et homo existens unus est Christus, per unctionem utique gratie Dei Christus dictus. Qui in sancta humanitate sua per fixuram clauorum et lancee uulneratus est, propter uulnus unum primi hominis quod cuncto generi suo ille inflixerat, quatenus liuore sanguinis sui illud sanaret, et unctione olei gratie illud perfunderet, ac per penitentiam illud ligaret cum homo se peccasse doleret. uulneratus autem descendit spiritus in puteum infernalis profundi,  illicque quamplurimos sibi attraxit, scilicet ab inferno primum hominem abstulit, et omnes qui Deum in moribus humane honorificentie nunquam tetigerant, et eos in locum deliciarum et gaudiorum quem in primo parente perdiderant locauit. Sed quod die tertia surrexit a morte dormientis corporis in hoc tres personas Deitatis designauit, atque cum eodem corpore ascendens ad celos iuit, ibique dominando sedet ad dextram Patris que saluatio credentis populi est, illis uitam tribuens quos sanguine suo redemit. Et hi omnes ante tempora omnium principiorum presciti sunt, quoniam uerbum Patris per quod omnia facta sunt carnem induit, ut hominem quem formauerat redimeret. Qui autem  acutas aures interioris intellectus habet, hic in ardente amore speculi mei ad uerba hec anhelet, et ea in conscientia animi sui conscribat.




uISIO SEXTA.


 SUMMARIUM.---uerba abstinentie. uerba largitatis. uerba pietatis. uerba ueritatis. uerba pacis. uerba beatitudinis. uerba discretionis. uerba saluationis. Quod nullus fidelium contemnat magisterio subesse quia etiam per magistros Isrelitici populi in lege prefigurabantur rec ores temporis gratie. Que duritia legis quasi sub uelamine occultauit, incarnatio Filii Dei per gratiam Spiritus sancti elucidauit. Quod homo in dignitate magisterii fungitur uice Dei. Quod preter speciale magisterium sunt quidam secularis potentie maiores, sunt et minores in populo qui ab utrisque reguntur. Quod per exterius magisterium intelligitur interius. Qua de causa Deus permisit genus unum excellere et aliud subiacere. uerba Isaac ad Iacob de eadem re. Hic innuitur trinus ordo: dominantium, liberorum, famulantium. Quod seculares et spirituales in quatuor et quatuor diuiduntur. Quod nemo spiritualem, aut secularem dignitatem, aut per rapinam, aut per furtum, aut per emptionem sibi usurpet. Qui maturo sensu sunt bonam conscientiam habentes, et  uolantia uerba, et laudes hominum non querentes, electione regiminis digni sunt. Quicunque potestatem regiminis adipiscuntur, despicientes utrum Deo placeat an non. a facie Dei fugientes, in parte diaboli sunt quibus non resistitur ut quando quid amplius puniantur. Quod predicte differentie hominum ut fuerunt ita et sunt et semper erunt pro extensione humani temporis secundum auctoritatem diuine Prouidentie. Quod in conditione secularium scilicet maiorum et minorum tres partes sunt. Quod spirituales magistri populo in unitate fidei preesse debent. Quod potestas secularis regiminis et populus, inuicem se tangant puritate innocentie et simplici deuotione. Quod in opere Dei sex uirtutes ceteras prefigurabant. De statu abstinentie, largitatis, pietatis, ueritatis, pacis, beatitudinis, discretionis, saluationis animarum: et quid significet. De habitu earumdem et quid significet. Specialiter de abstinentia et habitu eius et quid significet. Specialiter de largitate et habitu eius et quid significet. Specialiter de pietate et habitu eius et quid significet. Specialiter de ueritate et habitu eius et quid significet. Specialiter de pace et habitu eius et quid significet. Specialiter de beatitudine et habitu eius et quid significet. Specialiter de discretione et habitu eius et quid significet. Specialiter de saluatione animarum et habitu eius et quid significet.

 Et post hec uidi inter angulum septentrionalem et angulum occidentalem murum parietis prefati edificii in interiore eius parte totum arcuatum secundum modum cancellorum, non tamen apertum ut cancellos; sed integrum habentemque in singulis arcubus quasi picturam hominum. In exteriore autem parte eiusdem muri uidi alios duos minores muros, longitudinis spatii quod fuit a predicto angulo septentrionali usque ad angulum occidentalem ipsisque angulis ex utraque parte sui coniunctos iuxta modum testudinis. Altitudo uero eorumdem duorum minorum murorum, erat cubitorum trium. Latitudo autem inter interiorem arcuatum murum et medium erat cubiti unius, atque inter exteriorem et eumdem medium, fuit latitudo unius palmi quasi  puerilis manus. Intra idem quoque edificium uidi sex imagines ante predictum arcuatum murum super pauimentum ipsius edificii stantes, tres scilicet iuxta se in fronte illius muri prope angulum qui respiciebat ad septentrionem, et tres etiam simul in fine parietis eiusdem, secus angulum qui tendebatur ad occidentem, omnes picturam in arcubus ipsius muri inspicientes. In ipso autem fine eiusdem parietis uidi aliam imaginem intra ipsum edificium super lapidem unum in modum sedis in pauimento positum sedentem, et latus dexterum ad murum inclinantem, faciem uero suam ad columnam uere Trinitatis uertentem. Sed in eodem fine uidi alteram imaginem super eumdem murum in altiori loco stantem, et etiam ad predictam columnam  uere Trinitatis uersam. In his ergo imaginibus conspexi similitudinem talem. Indute erant ut priores imagines quasi sericinis indumentis et candidis calceamentis, excepta illa que a dextris medie harum trium erat, quas in extrema parte eiusdem parietis uideram, que tota tante puritatis tanteque claritatis exstitit, ut pre nimio splendore nullam eius formam, perfecte intueri possem, et excepta illa que super murum stabat, ut dictum est, que nigris calceamentis, calceata fuerat. Sed omnes sine palliis erant, preter mediam illarum trium que in prima parte muri stabant, que pallio induebatur. Due quoque trium superiorum que ad dexteram scilicet et ad sinistram medie imaginis stabant, et due trium inferiorum, media uidelicet  et que ad sinistram eius erat non habebant muliebria uelamina in capitibus suis, nudis tantum albis  crinibus stantes. Media autem trium priorum, et illa que super lapidem iuxta murum sedebat, erant uelato capite candida uelatura capitis, ut mos est mulierum. Eadem quoque media trium superiorum et que ad dextram eius stabant uestite erant tunicis candidis. Sed uidi talem dissimilitudinem earum. Imago que stabat in medio trium superiorum habebat in capite suo in modum corone circulum crocci coloris, dextra parte insculptum semper accende. Et uidi quod a dextra eiusdem imaginis columba aduolabat ore suo spirans in eamdem sculpturam. Atque illa imago dicebat: Ego perfusa sum per interiorem misericordiam, ex qua oritur riuulus qui nullatenus abscondere uult pecuniam, nec aurum, nec pretiosos lapides, nec  margaritas coram egenis et in necessitatibus eorum necessariam substantiam non habentibus, ac propterea plorantibus. Nunc consolabor illos et semper reficiam paupertatem ipsorum propter amorem Filii Dei, qui suauis et mitis est ac qui bona sua distribuit in animas iustorum, tangens uulnera peccatorum eorum propter penitentiam. Alia uero imago que stabat a dextris eius habebat in pectore suo quasi leonem tanquam speculum lucidum, et a collo suo uelut serpentem pallidi coloris in torta flexura uirgule ad pectus etiam suum dependentem. Et ait: Lucidum leonem inspicio, et propter amorem eius do. Ignitum autem serpentem fugio, sed serpentem in ligno pendentem diligo.

Tertia autem imago que a sinistris eius erat tunica  simili hyacintho rubri coloris induebatur. Et ad pectus eius apparuit angelus ex utroque latere suo alam unam habens, ita ut ala dextra ad dextrum humerum illius imaginis extenderetur, et ala sinistra ad sinistrum humerum illius. Et ipsa imago dicebat: Angelicum habeo consortium, nec cum dissimulantibus se hypocritis ambulo, sed epulor cum iustis. Imago quoque que fuit media trium inferiorum induta erat tunica crocei coloris. Et super dextrum humerum eius candidissima columba stabat, spirans ore suo, in dextram aurem illius. In pectore uero ipsius monstruosum et informe caput hominis apparuit. Iacebant quoque sub pedibus eius quasi species hominum conculcatorum et contritorum ab ipsa. In manibus autem suis habebat  chartam expansam et ex una parte uidelicet uersus celum septem lineis inscriptam, quam legere uolui,  sed non potui, et dixit: uirga amare correptionis et flagelli esse uolo contra illum mendacem qui filius diaboli est, quia etiam ipse diabolus persecutor ineffabilis iustitie Dei est. Unde illi contraria et molesta causa sum, quoniam nunquam inuenta sum in ore ipsius, ita quod et ego eum de ore meo sicut mortiferum et lethale uenenum expuo, quia ipse me nunquam in astutia sua inuenit. Ipse est etiam mihi pessimum ac molestissimum malum omnium malorum, quoniam omne malum ab ipso ortum est. Propterea abiicio et conculco eum in amabili iustitia Dei, que mihi incessabiliter sine fine amabilis est, cuius etiam sustentatrix et ductrix ego sum, quia super me solidabitur et constabit omne edificium uirtutum Dei, que edificant  in altitudine. O fortissime et nobilissime Deus, attende.

Altera autem imago que ad dextram eius erat faciem habebat angelicam, et ex utroque latere suo uolatilem alam unam, in specie tamen hominis ut cetere uirtutes apparens. Et ait: Ego repugno diabolico certamini quod se erigit contra me pertinaciter, dicens: Non possum sufferre ullam tribulationem, sed omnia mihi contraria uolo abstrahere a me. Nullum timebo. Quem timerem? Neminem timore uolo. Sed qui hoc malum dicunt, abiicientur per me, quia posita sum semper letari semperque gaudere in omnibus bonis, quia Dominus iehsu est remissor et consolator omnis doloris, quoniam et  ipse dolorem pertulit in corpore suo. Et quia ipse etiam est iusta correctio, idcirco et ego uolo me illi coniungere, semperque ipsum portare, abiiciens de me odium et inuidiam, ac omnia mala. uolo quoque semper faciem letam in tua iustitia habere, o Deus. Sed tertia imago que stabat ad sinistram eius, induebatur tunica alba, uiridi colore distincta. Habebat autem in manibus suis modicum uasculum pallidi splendoris, multam lucem ut fulgur ex se reddens, ita quod eadem lux in faciem, et circa collum ipsius imaginis luceret. Et dicebat: Ego felix sum. Dominus enim Christus iehsu facit et parat me pulchram et albam, cum illud mortiferum consilium diaboli effugio, quod semper ruminat infelicitatem illam scilicet quod Deus abiiciatur  et diabolus malis operibus attrahatur. Hunc Satanam fugio, hunc abiicio, ipsumque mihi semper molestum habeo, quia amatorem illum desidero, quem assidue amplectar, et quem cum gaudio habeam in omnibus et super omnia. Imago uero que in fine huius parietis super lapidem sedebat, induta erat tunica subnigra. In dextro autem humero suo habebat modicam crucem impositam imagine Iesu Christi, que hac et illac uersabatur. Et quasi ex nubibus effulsit in pectus eius quidam splendor mire claritatis: a se in multos radios diuisus, ut splendor solis a se diuiditur, cum per parua et multa foramina alicuius rei fulget.

In dextra quoque manu modicum lignum in modum  flabelli habebat, ex cuius summitate tres ramusculi miro modo cum flore pullulauerant. Habebat etiam in gremio suo minutissimos lapillos omnium gemmarum, quos multa sollicitudine et diligentia considerabat, ueluti mercator res suas diligenter considerare solet, et dixit: Ego mater uirtutum, iustitiam Dei in omnibus rebus semper habeo. Nam in spirituali militia et in seculari strepitu, intra conscientiam meam Deum meum semper exspecto. Non damno, non conculco, non sperno reges, duces et presides, ac cetera secularia magisteria, que ab auctore omnium rerum ordinata sunt. Quomodo licitum esset, ut cinis cinerem sperneret? Crucifixus Dei Filius conuertit se ad omnes, eos secundum iustitiam et misericordiam suam mouens. Ego  etiam unamquamque ordinationem et institutionem eius secundum uoluntatem ipsius habere uolo. Illa autem imago que in eodem fine super murum stabat nudum caput et nigros ac crispos crines habebat, faciemque obscuram. Induta quoque erat uaria tunica plurimo colore intexta. Et uidi quod tunicam et calceamenta sua exuit stans nuda. Et subito crines ac facies eius resplenduerunt in pulchritudinem albedinis et nouitatis, ut iam nati infantis, atque per totum corpus suum effulsit ut purus et lucidus splendor illucet in claritate. Tunc etiam uidi in pectore eius splendidissimam crucem cum imagine Christi Iesu, super arbusculam inter duos flores lilii et rose stantem positam, qui se sursum ad illam crucem aliquantulum recuruabant.  uidique quod exutam tunicam atque calceamenta sua fortiter excutiebat, ita quod puluis multus ab eis excuteretur. Et ait: Exuo uetus Testamentum et induo nobilem Filium Dei cum iustitiis eius in sanctitate et ueritate. Propter quod reparata sum in bonis et mutata de uitiis. Unde et tu, Deus meus, delicta iuuentutis mee et ignorantias meas ne memineris, neque uindictam sumas de peccatis meis. Et cum hec attentius inspicerem, iterum qui sedebat in throno dixit ad me: Nullus fidelium qui humiliter uult Deo obedire dubitet recusare humano magisterio subiacere, quia per Spiritum sanctum regimen in populo, propter efficaciam utilitatis uiuentium dispositum est, illudque in ecclesiasticis  obseruationibus futurum, et fideliter firmiterque habendum in antiquo populo prefiguratum est. Hinc etiam quod uides inter angulum septentrionalem et angulum occidentalem murum parietis prefati edificii in interiore eius parte totum arcuatum, secundum modum cancellorum, non tamen apertum ut cancellos, sed integrum: hoc est quod ab Abraham et Mose diabolo repugnantibus, quasi in angulo respiciente septentrionem usque ad ueram Trinitatem que aperte declarata est in uera et catholica fide, cum a Deo Patre Filius Dei missus in mundum doctrinam suam abundanter emisit in fine temporum, quasi ad angulum respicientem ad occidentem erat murus, id est Isreliticus populus in lege iustitie Dei constitutus, operans in constructione  bonitatis Patris omnipotentis, scilicet in ueteri Testamento frenatus, et ei conuictus, quia post ostensionem asperitatis que in zelo Domini excitata est per institutiones ueterum prelationum, presignata sunt regimina nouarum dignitatum. Nam uetus Testamentum tendebatur usque ad Nouum, ex se germinans multo maiora precepta legis Noui Testamenti, quam primum orta essent in ipso; itaque de minore factum est maius, de minore uidelicet doctrina ueterum preceptorum maior et latior doctrina nouorum, cum uetus Testamentum solummodo esset quasi fundamentum primitus positum: super quod edificata est profundissima sapientia omnis doctrine, manifestata in incarnatione Filii Dei, tendens a ueteri lege circumcisionem  usque ad nouam regulam baptismi maioribus preceptis ornatam.

Et ille murus plebs scilicet Iudaica in interiore parte intellectus sui, in quo anima hominis Deum cognoscit, est ubique arcubus circumdata, id est circumquaque per significationem magisterii precursorum suorum, precepta legis Dei clamantium, et sibi ostendentium uallata, ut minores per maiores quasi per precellentes sibi homines ordinari solent, iuxta constructionem cancellorum, que est typica prefiguratio Spiritus sancti, duras litteras perforantis in incarnatione Filii Dei, qui cancellos misericordie sue petentibus plenissime demonstrauit. Non tamen apertus est in perforatione ostiarii Spiritus sancti uidelicet spiritualem intellectum  in ueteri lege non denudantis ut postmodum factum est in cancellis misericordie in carne manifestati Filii Altissimi, sed integer manet in duritia legalium preceptorum, que postea per Spiritum sanctum in fonte aque uiue elucidata sunt.

Habet quoque in singulis arcubus quasi picturam hominum, quia ut hec pictura ostendit imaginem hominum, sic in triumphali arcu scilicet in dignitate magisterii positus est homo, in uice Dei. Quomodo? Quoniam profundissima et capitalis sapientia per gratiam Dei posita est in os rationalitatis hominis, ut homo in nomine Dei exerceat officium magistrationis, per districtionem iustitie et misericordie ipsius Altissimi.

 Quod, autem in exteriori parte eiusdem muri uides alios duos minores muros, hoc est quod in exterioribus negotiis preter spirituale magisterium est intercepta constitutio populorum maiorum et minorum, qui constituti sunt precepto Dei, quasi duo muri, quoniam exterior sunt maiores natu ex fortitudine secularis potentie in mea ordinatione, et medius sunt minores qui consistunt sub potestate et spiritualium et secularium personarum, quasi inter interioris prefati muri arcus qui est spirituale magisterium, et exteriorem murum qui est secularis potentia, ut dictum est. Unde duo muri positi extra ambitum interioris arcuati, quia sec lares persone sunt in terrenis causis, magis uidelicet exteriora quam interiora habentes, ita quod  tamen sunt in linea constitutionis mee. Quomodo?

Per exterius intelligitur interius, quoniam ut homo cognoscit ex uisibili et alta persona hominis, quomodo homo timendus ac orandus et amandus sit, sic etiam in eodem intellectu intelligat qualiter inuisibilis et altissimus Deus metuendus ac uenerandus et diligendus sit super omnia. Nam per exteriorem et secularem dominationem admonetur homo interioris et spiritualis potestatis diuine maiestatis, que ita clausa et abscondita est homini, ut non possit carnalibus oculis eius uideri nisi quantum fide illius capitur. Et quandoquidem mortali creature Deus inuisibilis est, saltem per uisibile magisterium discat homo timere et uenerari  ipsum altissimum preliationis eius institutorem. Quomodo?

Inspiratio diuina dedit in sensus hominum per rationalitatem eorum, ut in recta constitutione inter populos magne persone dominentur, que ab illis timeantur ac honorentur. Nam Deus idcirco permisit genus unum excellere et aliud subiacere, ut ita homines diuiderentur ne inuicem per semetipsos interficerentur et perirent: alioquin otiosi essent nescientes procedere ad agnitionem Dei, nisi hoc preuiderent per timorem et honorem in hominibus. Et ita processit Spiritus sanctus, ducendo populum ad interiorem legem spiritus, qua homo intus et exterius regeretur, donec fons saliens exiuit apparens mundo in plenitudine iustitie,  qui regit utrumque corpus scilicet et animam. Unde etiam cura secularis potentie sic constituta est ad usum terrenarum rerum, ut corpus requirat refectionem ne deficiat et spirituale magisterium ad interiorem suspirationem perueniendi ad seruitutem Dei, ut anima ad celestia anhelet. Hec itaque constituta sunt mea ordinatione secundum quod etiam Isaac dixit filio suo Iacob: Esto dominus fratrum tuorum et incuruentur ante te filii matris tue . Hoc tale est: Dominus esse debes fratrum tuorum pollens super eos in honoribus et in beatitudinibus, benedictus in benedictionibus que mihi a Deo date sunt, et inclinentur ante te omnes nati filiorum matris tue subiecti tibi, propter precellentem  causam benedictionis tue. Ex te enim exiet magnum genus de quo fortissimus et potentissimus uir exsurget, quem fratres eius ipsum fugando persequentur; sed ipse uelocissime in maximis uiribus suis, quasi leo se illis eripiens, excellentissima dominatione illis dominabitur, et premet eos in nomine potestatis sue, que nunquam in uilissima cauda eradicabitur, fratribus suis in caudam effectis. Sic et ego Pater celestis dixi Filio meo incarnato: Esto Dominus omnium nascentium procreatorum de concepto semine humano quos creaui per te, quia tu mirabiliter natus ex uirgine non conceptus hominis semine, sed existi de me per flagrantem ignem apparens in terra, uerus homo clauso sigillo integerrime et castissime  uirginis. Tu ergo es Dominus illorum in superna claritate diuinitatis, qui fratres tui sunt propter incarnationem tuam in qua homo est. Et inclinatio, id est subiectio exhibeatur tibi a filiis matris tue scilicet tue incarnationis, atque in obsequio piissime deuotionis subiiciantur tibi homines nati ex hominibus. Et quoniam Filius Dei sic est Dominus omnium creaturarum, per ipsum etiam in uoluntate Patris et in tactu Spiritus sancti instituta est dispositio diuersarum potestatum in mundo. Quomodo? Sic uidelicet quod Deus abstulit nimietatem et iactantiam illam quam populus populum non honoraret; ita quod unusquisque faceret quod fieri placeret si hoc Deus inestimabili sapientia consilii sui non prostrauisset, sed ipse discreuit populum inter  populum, minorem scilicet cum ministratione obedientie maiori suo subiacere, maiorem uero in omni utilitatis regimine solerter et deuote minori subuenire, sicut etiam in ascensione Spiritus sancti datum est Iacob per patrem suum, quod esset dominus fratrum suorum, ut et dictum est.

Sed in hoc quod ostensum est, quod esset Dominus, demonstratum est quod seculare negotium habet personam dominandi super libertatem aliorum, quibus propter timorem honoris sibi ab eis impensi per potestatem suam parcat, non eos opprimens iure seruitiorum, sed illos habens quasi in dilectione fratrum. In hoc autem quod dictum est quod incuruatio ante ipsum fieret, innuitur seruitium ministrationis illorum, qui per uinculum famulantium  dominis suis substracti sunt, ut filii carnis curam carnalem habentes. Sed postquam ipse Iacob hoc dominium per paternam benedictionem fratri suo subripuit; deinde celestem celebritatem per lapidem quem erexit in titulum, et per decimam quam se uouit daturum constituit, ut presignatum est, significans principalem personam in spirituali militia, quia quisque fidelis de minimo gradu ascendere debet ad summum: per secularem uidelicet potentiam discere superius magisterium clarioris lucis, spiritualis uite, in quo adimpletur officium naucleri secundum iter immaculati Agni, qui sursum leuauit hominem cum plenitudine et bonitate omnis iustitie, scilicet  crigens hominem prostratum insidiis peruersi raptoris.

Unde etiam hec duo instituta ad terrena uidelicet et ad celestia procedentia in quatuor et quatuor partes diuiduntur, quia Deus magnam uim scientie rationalitatis hominibus dedit, ita ut in ascensione Spiritus sancti hec in semetipsis scrutarentur in figura quatuor clementorum, plus predictis duobus modis addentes, quod non aspernor nec abiicio, quoniam qui in nomine meo multiplicat quod minus, dignus est mercedis et non abiectionis, que etiam quatuor partes tam in secularibus grauaminibus quam in spiritualibus institutis sunt. Quomodo? Quia in secularibus causis sunt nobiles et nobiliores, sunt et famulantes atque  obsequentes. In spiritualibus uero sacramentis sunt precellentes et superiores, sunt et obedientes atque corripientes. Ego autem illas officiorum causas ordinatione mea constitutas omnino rapi nolo furtiuo munere emptionis in uenundatione, sed uolo ut eis rationabili causa assistatur, ita ut qui ipsas suscipiunt utiles sint coram Deo et hominibus. Sed, quidam uenenati scorpiones iustitiam meam transgrediuntur, et eas mortifero ueneno auaritie et superbie subripiunt, non solum in secularibus preposituris, sed etiam in dispositionibus spiritualibus. Rapina autem secularium dignitatum, terrena scilicet per terrena comparata est quidem, seuerissime in iracundia zeli mei examinanda; sed tamen maioris ponderis et examinationis  est rapina spiritualium. Nam seculares sunt in exterioribus caro de carne; spirituales autem in interioribus spiritui coniuncti. Sed quamuis seculares in exterioribus occupentur curam terrenam habentes, tamen sub illa specie ad interiora spiritus in regimine suo deberent anhelare; spirituales uero in specie religionis et in contemptu mundialium positi, interius in corde Patris omnipotentis ordinati, multo magis sub spirituali nomine deberent Filium eius in summo sacerdotio ardenter imitari; quia, sicut Filius Dei exiuit de corde Patris sui, ita constituit Pater apud semetipsum in Filio suo personas magistrorum qui in tam egregiam ordinationem positi sunt propter utilitatem Ecclesie, et in recto opere Deo coniuncti.  Quomodo?

Qui in compunctione et probatione cordis atque in maturo sensu sunt, quod mihi omnino perspicuum est bonam uidelicet conscientiam habentes, ita ut peruerse et contrarie magisterium non appetant, illud nec diabolica arte sciscitantes, nec per pecuniam aut per secularem potentiam acquirentes, nec inde uolantia uerba laudis humane querentes, sed illud uera electione mea et populi, in humilitate suscipientes; hi karissimi et probatissimi custodes, atque certissimi amici mei sunt. Sed qui retro incedunt, et illud alio modo in tenebris acquirunt uidelicet per secularia terrenorum furtim mysteria celestium diripientes, faciem  meam fugiunt, atque animas suas acriter occidunt; in hoc me deridentes, quia sic me denegant et contra uoluntatem meam calcitrant. Quomodo? Quia ipsi despiciunt me non desiderantes potestatem magisterii adipisci per me; ita ut interiores oculos cordis sui ad me eleuent sic dicentes: Placet hoc Deo an non? sed unusquisque eorum dicit in semetipso: Etiamsi hoc malum est apud Deum, ego tamen hoc accipiam confidens in Domino, quod quandoque uiuens adhuc in corpore peniteam, et tali modo acquirunt magisterium absque me Deo uiuo; ita quod nec hoc a me postulent, nec se ad hoc mea uoluntate peruenire confidant; sed in hoc ardore a facie mea fugiant sic rapientes magisterium, a misericordia mea naufragantes.  Isti non sunt intra in corde summi Patris, sed sunt extra in parte aquilonis, qui in his causis est princeps eorum, nolentes querere me Creatorem omnium, sed propriam uoluntatem suam quam pro Deo habent sequentes et me derelinquentes. Nam nolunt scire me, nec ego eos. Concupiscentia ipsorum suggerit eis quod uolunt. Et quia timorem meum habere recusant, idcirco et ego nolo eis tunc resistere in terrore ire mee, ut eis repugnetur in die illa in qua nichil amplius preualere possunt; ipsi autem per me dimissi in hac uita, responsuri in futuro tremendo iudicio de his que faciunt; me uidelicet scientes in fide, sed in his que perpetrant ad me respicere nolentes.

Nunc autem ut uides quod prefati duo minores  muri sunt longitudinis spatii, quod est a predicto angulo septentrionali usque ad angulum occidentalem: hoc est quod in constitutione populorum maiorum et minorum cum extensione longitudinis humani temporis ab Abraham scilicet et Mose, quasi a septentrione usque ad manifestationem catholice fidei in ueram Trinitatem, quam fidem Filius meus a me missus in mundum ut ad occidentem, edocuit exstiterunt in lege mea populi et principales eorum magistri precurrens uidelicet germen et exemplum populi noui testimonii a zelo usque ad Filium meum in carne natum tendentes, ut fuerunt et sunt et semper erunt interposite differentie in hominibus interiorum et exteriorum,  id est spiritualium et secularium, maiorum atque minorum. Qui sunt ipsis angulis ex utraque parte sui coniuncti iuxta modum testudinis, quoniam tam ueteri quam Nouo Testamento ex utroque latere initii sui, in honore et magistratione coadunati declarantur populi, et hoc in similitudinem testudinis, quod est in auctoritate diuine prouidentie bene et digne compositi ad statum edificationis celestis Ierusalem.

Quod uero altitudo eorumdem duorum minorum murorum est cubitorum trium: hoc est quod in subleuatione rectitudinis duarum secularium, conditionis scilicet maiorum et minorum, tres partes sunt hominum, id est precellentiores rectores et alii a uinculo seruitutis famulantium liberi, atque  communis populus prelatis suis in subiectione substratus. Unde etiam latitudo inter interiorem arcuatum murum et medium est unius cubiti, que est amplitudo dignitatis inter superiores personas spiritualis magisterii et inter minora uocabula terrene seruitutis, in unitate fidei secundum Deum ad corripiendum subditos suos constituta. Atque inter exteriorem et eumdem medium est latitudo unius palmi quasi puerilis manus, quia est etiam inter inferiorem potestatem secularis regiminis, et inter subiectionem secularis ministrationis extensio iuste considerationis, ita ut he unanimi et simplici deuotione puerilis innocentie se inuicem tangant in manu coniuncte operationis sue. Sed quod intra idem edificium uides sex imagines ante predictum  arcuatum murum super pauimentum ipsius edificii stantes, hoc est quod in opere bonitatis Dei sex uirtutes extenduntur, ceteras uirtutes prefigurantes, ut Deus in sex diebus creaturas suas creauit; ipse uidelicet uirtutes in figura futurorum ante murum, id est ante Isreliticum populum diuina lege frenatum, et magisterio ac defensione precursorum suorum circumuallatum apparentes, cum etiam pauimentum terrenarum curarum in eadem constructione summi Patris in hac significatione conculcant, ut Christiana militia per ipsas se diabolo opponat.

Quapropter tres stant iuxta se in fronte ipsius muri prope angulum qui respicit ad septentrionem; quia sancta Trinitas inseparabilis in uirtute maiestatis  sue, in initio ueteris Testamenti ab Abraham et Mose diabolo oppositis inchoati per diuersas et secretas figuras designata est. Et tres etiam simul in fine parietis eiusdem secus angulum qui tendit ad occidentem, quoniam eadem Trinitas in unitate diuinitatis regnans, in fine eiusdem defluentis legis aperto nomine suo predicata est, nato in carne Filio Dei ob redemptionem hominis ad occasum tendentis. Que omnes picturam in arcubus eiusdem muri inspiciunt, quia semper pari deuotionis studio in hominibus magisterium ordinationis Dei per potentiam eius in lege tam Noui quam Antiqui Testamenti designatum attendunt considerantes qualiter in ipsis perficiatur. Quod autem in ipso fine eiusdem parietis uides aliam  imaginem intra idem edificium super lapidem unum in modum sedis in pauimento positum sedentem, hoc est quod in ipsa repositione ueteris legis antiqui populi, et in initio noue fidei inchoata in uera Trinitate, cum Deus omnes constantes uirtutes in Ecclesia construxit, decenter etiam apparuit uirtus hec in opere summi Patris, operans in eo per hominem usque ad consummationem mundi. Unde sedet etiam super fotissimam petram, super unicum, scilicet Dei Filium, qui sedes et quies est omnium fidelium caduca despicientium, et in se pura fide credentium. Et latus dextrum ad murum inclinat, quia in quietis rectitudine et in saluationis parte huic populo qui sub magisterio dispositione  Dei positus est, adheret; ita ut et ipsi maiores cum minoribus eam in operibus suis excolant. Faciem uero suam ad columnam uere Trinitatis uertit, quoniam in omni re intentionem suam ipsi Trinitati acutissimo uisu iuste considerationis intendit, ut sicut perpetua Trinitas in tribus personis inuiolabiliter consideranda est: ita omnes Deum colentes, eam in factis suis diligentissime considerent, et considerando non relinquant. Sed quod in eodem fine uides alteram imaginem super eumdem murum in altiori loco stantem: hoc est quod etiam in translatione umbre legis antique, in fide sancte Trinitatis clarescente uera luce iustitie, hec uirtus in principali magisterio et fideli populo in cacumine saluationis celestis desiderii  eleuata est stans, pugnans contra uitia in Filio Dei erecta, quia ab ipso incepit, et cum ipso in celesti Ierusalem post finem seculi permanebit. Que etiam ad predictam columnam uere Trinitatis uersa est, quoniam per sanctam et ineffabilem Trinitatem confortata, reducit animas ad patriam.

Quod uero in ipsis imaginibus conspicis similitudinem, hoc est quod eedem uirtutes unanimes sunt in diuersitate donorum Dei. Quapropter indute sunt etiam ut priores imagines quasi sericinis indumentis; que sunt circa eas, ut circa reliquas uirtutes suauissima opera, que in diuina lege cultores Dei ipsi exhibent: facientes ea in iustitia ueritatis, et candidis calceamentis; quia in ardore earum est  etiam candor sequendi exemplum bonorum actuum in hominibus. Sed illa que a dextris media harum trium est quas in extrema parte eiusdem parietis uides, tota tante puritatis tanteque claritatis existit, ut pre multo splendore nullam eius formam perfecte intueri possis, quoniam uirtus illa cum salute uere confortationis per donum sancte Trinitatis, in fine sancte ueteris austeritatis exsurgens, omnis perlucida et pura est, carens cuncta indignatione diabolica in claritate leti guadii unanimitatis hominum, ita ut pre multitudine glorie et honoris quem habet in celestibus; nulla ratione inestimabilis unanimitas ipsius, quasi forma eius, ab ullo mortali homine ualeat considerari,  nisi quantum Deus reuelare dignatus fuerit. Et illa que super murum stat nigris calceamentis calceata est, quia tam in altiore dignitate quam in minore ante incarnationem Filii mei mortis signum et uestigium fuit in hominibus. Sed quod omnes sine palliis sunt, hoc est quod pariter terrenos cultus et exteriorem textum legalis institutionis abiecerunt intrinsecus ueram iustitiam inspicientes, preter mediam illarum trium que in prima parte eiusdem muri stabant, que pallio induitur, quoniam ipsa sub defensione Dei in initio precepte austeritatis desudans circumdata est comprehensione amoris Dei, in qua celestem thesaurum abscondit, abiecto desiderio carnalium. Et due trium superiorum que ad dexteram scilicet et ad  sinistram medie imaginis stant, et due trium inferiorum, media uidelicet et que ad sinistram eius est, non habent muliebria uelamina in capitibus suis nudis, tantum albis crinibus stantes, quia lex et prophete per uirtutem superne maiestatis emanantes et uitam ac mortem sua fortitudine ostendentes, cum duobus preceptis gemine dilectionis per eamdem diuinam potentiam subsequentibus atque constantiam intime circumspectionis habentibus in contrariis, et gaudium suauitatis in diuinis fideliter soluti sunt ab omni subiectione ullius doloris seu laquei mortis, in capite in Christo uidelicet Filio meo, nuda tamen coma fulgentes in candore uirginitatis, quia diuinitas uirgineam naturam in uirgine Maria ualde dilexit. Sed quod  media trium priorum, et illa que super lapidem iuxta murum sedet sunt, uelato capite candida uelatura capitis, ut mos est mulierum: hoc est quod ipse in auxilio superne altitudinis et in stabilitate conuersationis beate quietis, blande ac dulciter ligate sunt forti ligatura subiectionis, Deum caput omnium fidelium in albedine pie deuotionis uenerando, ut maritus ab uxore sincera caritate honorari debet. Et media trium superiorum et que ad dexteram eius stant uestite sunt tunicis candidis, quia per eamdem uirtutem diuine maiestatis in suauissima beatitudine emanant lucidissima et candidissima opera earum in hominibus stabilita sub lege Domini cui coniuncte sunt. Sed quod etiam uides dissimilitudinem in eis, hoc est quod diuersas uires  habent in Deo, concorditer ipsum tamen colentes.

Propter quod imago que stat in medio trium superiorum prefigurat abstinentiam, quoniam ipsa in primo certamine est quasi ciuitas et firmamentum, atque ornamentum sibi adherentium uirtutum, continens se a peccato in grauitate morum. Ita quod perserutatrix et recusatrix est cunctorum puerilium in malis, nullam petulantiam habens in se, et apparens quasi mater in medio earum uirtutum que Trinitatis gloriam in initio date legis antiqui populi designant. Et habet in capite suo in modum corone circulum crocei coloris dextra parte insculptum, semper accense, quia ipsa per summum  caput coronata est croceo radio splendidissimi solis, scilicet Filii Dei in cuius claritate tota comprehensa est et nullum appetens nisi illum qui etiam in dextra parte saluationis anime eam semper accendit. Unde ut uides a dextra eiusdem imaginis columba aduolat, ore suo spirans in eamdem Scripturam, quoniam in dextera celestis prosperitatis adest donum uere simplicitatis, uidelicet Spiritus sancti in abstinentia queque bona per supernam inspirationem in saluatione animarum accendentis, ut etiam illa uirtus demonstrat in supradictis uerbis sue admonitionis.

Alia uero imago que est a dextris eius, significat largitatem, puerilis simplicitatis existentem, nec omnino astutiam aut duritiam aduersus dolores  hominum habentes, cum qua abstinentia se semper aufert ab omni asperitate in dextris bonorum operum, sic tendens ad Deum, quia largitas initium operationis eius est, cum primum abstinentia opus suum aggreditur. Que habet in pectore suo quasi leonem tanquam speculum lucidum, qui est in corde illius Filius meus Christus iehsu, leo fortissimus, ueluti speculum pie et splendide dilectionis conclusum. Quod autem a collo suo gestat uelut serpentem pallidi coloris in torta flexura uirgule ad pectus etiam ipsius dependentem: hoc est quod quasi colla fortissima scilicet patientiam idem Filius meus prudentissimus in pallore angustiate carnis sustinuit flexuram penarum cum exaltatione crucis in medicamento uidelicet omnium uulnerum quod  largitas per celestem amorem pectori suo imprimit illud frequenter inspiciens in mentibus hominum, sicut etiam in predictis uerbis exhortationis sue fatetur.

Tertia autem imago que a sinistris eius est, declarat pietatem nullo modo habentem odium aut inuidiam, aut ullam feditatem hominis, sed semper gaudentem et amplectentem prosperitatem omnium hominum, cuius uiriditate et largitatis unctione abstinentia, sinistre parti diabolice sufflationis resistit, quoniam pietas est plenum opus abstinentie in signifera pugna per quam semper uictrix existit. Unde etiam tunica simili hyacintho rubri coloris induitur, quia splendidissimo opere sub quo pulcherrima sustentatione sanguinee contrarietates  latent, omnes scilicet iniurias pati, post passionem Filii mei per ipsius exemplum circumdata est. Quod uero ad pectus ipsius apparet angelus ex utroque latere suo alam unam habens, hoc est ut homo in cognitione sua semper angelicum ordinem imitetur, unamquamque Dei ordinationem diligendo, cum ex utraque parte sui tam prosperarum quam contrariarum rerum in singulis et geminis alis uidelicet in uno Deo per geminam uirtutem non elatus supra modum in bonis, nec omnino prostratus in malis se eleuat ad uolandum quod est Deum in puritate cordis aspicere, sic sursum tendendo et non ad terram se diiiciendo. Quapropter etiam ala dextera ad dexterum humerum eiusdem imaginis extenditur, quoniam prosperitas hominis in dextra saluationis  animarum ad auxilium pietatis porrigitur, cum Filius meus hominem reportauit in patriam. Et ala sinistra tendit ad sinistrum humerum illius, quia in sinistra contrarietatis diabolicarum insidiarum fidelis homo uolatilem pennam, per quam abiiciat opera tenebrarum sursum extendit ad refugium Filii mei, per quem fortis contra omnem aduersitatem existit, imitans uitam iustorum, ut etiam uirtus hec in dictis suis declarat, quomodo supra ostensum est.

Imago quoque que est media trium inferiorum pretendit ueritatem, quia post abstinentiam et illi coherentes uirtutes surgit ueritas in omnibus causis, cum sibi astantibus imaginibus, ueluti turris et  tutamen earum existens, uidelicet forte presidium designans, quasi in medio uirtutum sanctam Trinitatem in occasu Iudaice consuetudinis et in ortu uere fidei prefigurantium. Super cuius dextrum humerum candidissima columba stat spirans ore suo in dextram aurem illius: quod est in superiore parte dextre, scilicet beati reditus per incarnationem Filii Dei ad uitam apparens admirabilis uirtus Spiritus sancti, qui spirauit tactu suo in dextrum auditum, id est in corda credulorum hominum ut intelligant quid Deus in sua diuina potentia sit. Quod autem in pectore ipsius monstruosum et informe caput hominis apparet: hoc est quod Deus in cordibus electorum suorum miserias et persecutiones principum esse permittit, sicut et Filius eius  pati uoluit a principibus sacerdotum. Et quoniam Deus est in corde fidelis hominis, ideo debet et ipse homo pro Dei amore patienter sufferre Dei persecutionem, atque quia mors in casu diaboli erecta est, idcirco oportet et fidelem hominem aduersus diabolicas nequitias multa certamina in diuersis erumnis sustinere, que sepe ipsius corpori laboriose et contrarie sunt, quoniam homini adheret: quod idem antiquus serpens semper persequitur. Quid est hoc? Carnis concupiscentia, cui ille malignus hostis in insidiis positus insidiatur. Quod uero iacent sub pedibus eius quasi species hominum conculcatorum et contritorum ab ipsa: hoc est quod sub uestigiis ueritatis, omnes diabolice falsitates que in operibus hominum fiunt, ad  nichilum deducuntur, ipsa amorem habente edificationis Ecclesie cum omnes uirtutes manifeste apparent et probantur in ueritate, que ante tempora seculorum in corde Patris latens, fuit inuisibilis, sed in fine temporum uisibilis apparens in uera carne Filii Dei. Unde etiam in manibus suis habet chartam expansam et ex una parte, uidelicet uersus celum septem lineis inscriptam, quia in omnibus operibus ueritatis, est textura expansa per gratiam Dei Christiano populo constitute legis, et ex parte celestium desideriorum aperto cultu tenenda et ex parte carnalium cupiditatum metuenda, ostendens in se septem dona Spiritus sancti, uidelicet inexpugnabile firmamentum contra diabolicas mortis insidias. Et illam legere uis sed non potes,  quoniam, quamuis homo multum desideret scire mysteria et occulta in donis Dei tamen non est ei possibile dum est grauatus mortali corpore intelligere, aut capere quid Deus in mirabilibus suis fieri uelit, sed ipse homo amplectatur et comprehendat ea in ueritate: uidelicet sequendo precepta Dei, sicut etiam hec eadem uirtus in predictis uerbis suis ostendit.

Altera autem imago que ad dextram eius est. designat pacem, supernum signum et angelicum consortium habentem, quia in plena uiriditate ueritatem germinat, quoniam eadem ueritas circumdata est eximiis et supernis donis in dextra parte saluationis animarum habens pacem per Filium  Dei. Quomodo? Ut scriptum est in angelico carmine, ubi dicitur: Gloria in excelsis Deo et in terra pax hominibus bone uoluntatis . Hoc tale est: In altissimo Deo fulget homo et Deus in homine, quia Filius Dei mirabiliter incarnatus est. Ideoque laudabilis et gloriosus est in celo Deus, ab omni creatura sua. Unde etiam in terra fit pax saluationis illis hominibus, qui uoluntatem Patris cum deuotione et fide suscipiunt, quia etiam pax bone uoluntatis est uoluntas totius bonitatis Patris, que Filius eius est, qui est Deus et homo. Et quomodo est ipse pax? Ipse est pax hominum, defendens eos ab insidiis antiqui serpentis, qui primus preuaricator exstitit, qui lumen uite perdidit deiectus in tenebras, quod lumen pax uera, id est uerus Dei  Filius attulit hominibus: ita quod ipsi facti sunt participes regni Dei in beato loco quem perdidit diabolus. Et ut uides predicta uirtus faciem habet angelicam, quoniam ipsa fugit ab omni malo in intentione sancta, quasi in facie sua Deum aspiciens cum angelico desiderio. Unde etiam ex utroque latere suo uolatilem alam unam habet, quoniam in utraque parte tranquille, scilicet et turbide ostensionis, sursum ad Deum tendit non faciens terrorem nec amaritudinem, sed semper in prosperitate placida existens unum Deum in unanimitate duarum alarum comprehendit, quia nulla tempestate instabilitatis nec in bono nec in malo euersa, tantum in tranquillitate persistit. Et in specie hominis ut cetere uirtutes apparet, quia  per Filium Dei mirifice claruit, cum etiam omnes uirtutes per illam in hominibus probantur, ita quod nullo modo contentionem aut rixam querit, sed semper in lenitate, sic se diabolice pugne opponens ut etiam supra in uerbis locutionis eius manifestatur.

Sed tertia imago que stat ad sinistram eius, indicat beatitudinem eternam uitam appetentem, per cuius fidelitatem et intimam lenitatem, ueritas a sinistris omni fallacie serpentine persuasionis hominem decipientes ipsi consentientem contradicit, quia beatitudo est inuicta securitas uere claritatis in qua ipsa infelicitatem mortis non timet. Propter quod etiam induitur tunica alba, uiridi colore distincta, quoniam circumdata est fidelibus operibus  in celesti desiderio albescentibus, atque multimodis donis in uiriditate Spiritus sancti uirentibus decoratis. Quod autem habet in manibus suis modicum uasculum palli splendoris: hoc est quod in opere suo demonstrat qualiter in paruo retentaculo, id est in contrito secreto cordis sui, homo Deum per fidem apprehendat, in pallore tamen fragilitatis humane carnis, quia fides etiam in ipsa mortali uita pure colenda est, ut miseria hominis non deserit. Unde etiam multam lucem ut fulgur ex se reddit, ita quod illa lux in faciem et circa collum ipsius imaginis luceat, quoniam cognitio eterni luminis et in timore et in dilectione Dei diffunditur, uidelicet tendens de interiori corde  hominis usque ad faciem, id est usque ad inceptionem recti operis, in bono exemplo intentionem suam manifestantis, et circa collum quod est postea ubique prudenter fortitudinem comprehendentis in completo opere, cum illud in homine ante Deum preclarius sole fulget per beatitudinem, sicut etiam in predicta manifestatione eiusdem uirginis declaratur.

Imago uero que in fine muri super lapidem sedet, pretendit discretionem, quia ipsa in consummatione antique obseruationis in Christo requiescens, pleniter apparuit, solertissima existens cribratrix omnium rerum, tenens scilicet quod tenendum est et abscindens quod abscindendum est, et triticum a lolio separetur. Et induta est tunica  subnigra, quoniam circumdata est mortificatione carnis, abiiciens leuitatem totius uanitatis. Quod autem in dextro humero suo habet modicam crucem imposita imagine Iesu Christi: hoc est quod eadem uirtus radicem posuit in dextra parte potentie fortitudinis Dei, cum Deus omnipotens misit Filium suum mirabiliter incarnari et humiliter pati cuius dilectioni coniuncta est discretio, quoniam ab ipsa manifestata est, ut per eam omnis iustitia discernatur. Et ut Deus est dispensator conuenientis stature hominis, ita est discretio imitatrix illius in officio suo, opera sua uidelicet adimplens in dispensatore cruxifixo Filio Dei, cum ipsa in utraque dignitate est diuinitatis scilicet et humanitatis. Que hac et illac uersatur, quia in  comprehensione latitudinis per significationem sancte crucis circuitum inter bonos et malos habet. Quod uero quasi ex nubibus effulget in pectus eius quidam splendor mire claritatis: hoc est quod de misericordia Dei quasi de nube clarissima, accensio diuine pietatis aspiratur in mentes hominum, discretionem in eis faciens, eosque illuminans. Unde etiam a se in multos radios diuisus est ut splendor solis a se diuiditur, cum per parua et multa foramina alicuius rei fulget, quoniam Spiritus sanctus in superna uirtute diuersos radios donorum suorum diuidens hominibus, eos scilicet lucidiores sole et ineffabiliter discretos in humilibus cauernis, id est in perspicacibus uisibus animarum fidelium suorum diffundit, illustrans sensus et mentes eorum, ita ut  acutissime in quibusque causis intelligant quod eis apte in Deo faciendum sit. Sed quod in dextera manu modicum lignum in modum flabelli habet: hoc est quod discretio in dextra parte saluationis animarum, opus suum per donum Spiritus sancti in hominibus quasi in ligno fragilis carnis semper considerat, hoc signum tamen in se habentis, ut a se per diuinum auxilium diuersas muscas diabolicarum uidelicet persuasionum abigat, ne per eas in diuersas uanitates dispergatur. Propter quod etiam ex eius summitate tres ramusculi miro modo cum flore pullulant, ut fideles homines super omnia et in omnibus sanctam Trinitatem in mirabilibus suis semper florentem, fideliter credant  in unitate diuinitatis gloriosissime regnante, non temere in se ipsis celestia secreta examinantes; sed sicut Deus omnia opera sua in diuersis creaturis suis iuste discrete disponit; sic etiam ipsi homines per uim discretionis cuncta facta sua bene et recte dispensent. Quod autem habet in gremio suo minutissimos lapillos omnium gemmarum, quos multa sollicitudine et diligentia considerat ueluti mercator res suas diligenter considerare solet: hoc est quod ipsa in sinu mentium hominum, omne quod aptum et conueniens est in minutissimis consiliis et artibus eorum, continet quasi in gemmis uirtutum unamquamque iustitiam a Deo constitutam cauta et diligenti examinatione perquirens, ut congrue et iuste in omnibus rebus  procedat in cordibus hominum propter mercedem operis acutissime considerans, ubi est remuneratio in Deo, ut etiam in uerbis suis quomodo premonstratum est propalat.

Illa autem imago que in fine stat super murum, significat saluationem animarum, quoniam ipsa in occasu ueteris duritie effulsit in culmine auctoritatis noue gratie: ita quod quasi fundamentum eius existat discretio, cum qua et super quam apparet eadem saluatio animarum, orta in Filio Dei cum natus est ex uirgine pro salute hominum. Et nudum caput et nigros ac crispos crines habet, quia nuda est a seruitute subiectionis libere scilicet dignitatis manens, quoniam Filio Dei aperte adheret, a quo etiam clementer suscitata est, nigredinem tamen patiens capillorum, quoniam in  Iudaica plebe offuscata apparebat, non habente ueram claritatem, sed multiplicem diuersitatem, quasi crispam comam diuersarum obseruationum. Habet quoque faciem obscuram; quoniam ante incarnationem Filii Dei, in umbra mortis non uisa est retinere felicitatem eterne salutis. Unde etiam induta est uaria tunica, plurimo colore intexta, quoniam in ueteri populo multis modis cricumdabatur uarietate operum, immista diuersitate multorum uitiorum. Sed quod uides quomodo tunicam et calceamenta sua exuit stans nuda: hoc est quod in passione Filii mei, morte abstersa cum etiam post aduentum Spiritus sancti sonus et uerba apostolorum emissa sunt in mundum, excitata est in saluatione animarum, ita quod ipsa spernens  mala opera, et abiiciens contraria uestigia exuta est, fortiter denudata diabolica magistratione intra se ipsam sic dicens: O tu, turpissime diabole, nunquam relinqueres me, si non redempta essem in sanguine Agni. Nam in lacu inferni uoluisti retinere me, sed nunc gratia Dei liberata sum. Et sic crines ac facies eius resplendent in pulchritudine albedinis et nouitatis, ut iam nati infantis, quia post incarnationem Filii mei creuit multus populus in figura criminum illius, bene illuminatus in interiore  facie anime, adherens uere et splendide iustitie, ita quod exquirebat felicitatem eternam, confidens in albedine uite et in liberatione fidelium membrorum Christo capiti suo adherentium per nouam regenerationem, et per ueram infantie innocentiam salutari in uita celesti, atque per totum corpus suum effulget ut purus et lucidus splendor illucet in claritatem, quoniam ipsa quasi per omnia sua membra per fidelem scilicet populum sibi per Filium meum subiectum facta est pura, in columbina simplicitate, clara in lucidissima pulchritudine iustitie Dei. Quod autem uides in pectore eius splendidissimam crucem cum imagine Christi Iesu, super arbusculam inter duos flores lilii et rose stantem positam, qui se sursum ad eamdem crucem aliquantulum incuruant: hoc est quod eadem  uirtus facta est credentium populorum forte precordium in passione Iesu Saluatoris, qui martyrio suo in uestigiis boni et recti exempli sui, arborem mortis et perditionis Ade depressit atque contriuit, aduersus quam etiam duo Testamenta. scilicet uetus in candore et Nouum in rubore illi repugnantia per dispositionem Dei procedebant, se in altitudine spiritualis intellectus ad passionem eiusdem pii et nobilissimi Redemptoris, atque ad omnem iustitiam eius a perditione mortis reflectentia. Unde uides etiam quod exutam tunicam atque calceamenta sua fortiter excutit, ita quod puluis multus ab eis excutiatur, quia saluatio animarum ostendit in nouis et iustis operibus hominum, abstractam tunicam prioris consuetudinis et  omnium uitiorum ueterum delictorum, atque abiectum malum exemplum transgressionis Ade, fortissima examinatione ea discutiens atque contemnens, et puluerem uane glorie aliorumque peccatorum a se proiiciens, sicut etiam superius in prolocutione sua de se ipso confitetur. Qui autem acutas aures interioris intellectus habet: hic in ardenti amore speculi mei ad uerba hec anhelet, et ea in conscientia animi sui conscribat.




uISIO SEPTIMA.


SUMMARIUM.---Quod ineffabilis Trinitas in fine temporum declarata, simplici et humili corde a fidelibus credenda et colenda est: ne quis plus inuestigans quam oportet, quia comprehendi non potest, in deterius cadat. Quod in sanguine Christi mundus saluatus est, et cultus sancte Trinitatis manifestissime declaratus est: ipsa tamen nullius intellectui patet. Quod ineffabilis Trinitas omni creature apertissime imperio et potestate apparet exceptis incredulis cordibus cuncta tamen uelut incidens gladius penetrat. Qui in Christiano populo catholice fidei, in ariditate infidelitatis aduersantur: hoc diuinitas in confusione succidit. Quod diuinitas iactantiam Iudaici populi deiicit. Quod diabolicum schisma gentilis populi a Deo abscisum uadit in perditionem. Parabola ad eamdem rem. uerba Ioannis ad eamdem rem. De differentia et unitate trium personarum. De tribus similitudinibus ad Trinitatem. uerba de libro Regum ad eamdem rem.

 Deinde uidi in angulo occidentali demonstrati edificii mirabilem et secretam atque fortissimam columnam colorem purpuree nigredinis habentem, eidemque angulo ita impositam ut et intra et extra ipsum edificium appareret. Que etiam tante quantitatis erat, ut nec magnitudo nec altitudo  ipsius intellectui meo pateret, sed quod tantum miro modo planissima absque omni ruga fuit. Habebat autem in exteriore sui parte tres angulos calybei coloris a pede usque ad cacumen ipsius, uelut acutissimus gladius incidentes, quorum unus contra Africam respiciebat ubi plurimum putridi straminis  ab eo succisum et dispersum fuerat, et unus contra chorum, ubi multe pennule per illum discisse ceciderant, atque medius contra occidentem, ubi plurima putrida ligna ab ipso desecta iacebant, hec singula ab eisdem angulis propter temeritatem ipsorum succisa. Et iterum ille quem aspiciebam in predicto throno sedentem et hec omnia mihi demonstrantem dixit mihi: Hec mystica et miranda atque ignota plenissima dona, que tibi, o homo clarissime, apparent in uero lumine tibi demonstro, tribuo dicere et ostendere ad accendendum ignea corda fidelium, qui purissimi lapides sunt ad edificationem celestis Ierusalem.

Nam sancta et ineffabilis Trinitas summe unitatis sub iugo legis seruientibus occultata, sed in noua  gratia de seruitute liberatis manifestata, simplici et humili corde, in tribus personis unus et uerus Deus a fidelibus credenda est, et non temere perscrutanda est, ne qui noluerit contentus esse dono quod a Spiritu sancto accepit, dum plus querit quam oporteat propter temeritatem elationis sue potius in deterius cadat, quam id quod indecenter appetit inueniatur. Quod et uisio presens ostendit. Hec enim columna quam uides in angulo occidentali demonstrati edificii, in figura uere Trinitatis est, quoniam Pater, uerbum et Spiritus sanctus unus Deus in trinitate et eadem trinitas in unitate existens, perfecta columna totius boni et penetrans summa et infima, regensque uniuersum orbem terrarum. Que in plaga occidentis apparet, quia Filius  Dei sub tempore quasi in occasu incarnatus, Patrem suum ubique glorificauit, et Spiritum sanctum discipulis suis promisit, cum etiam idem Filius in uoluntate Patris mortem subeundo adimpleuit bonum hominibus, ut et ipsi in edificio summi Patris recte incedant, uera et iusta opera in Spiritu sancto perficiendo. Sed mirabilem, secretam atque fortissimam se ostendit, quoniam Deus in creaturis suis tam mirabilis existit, ut nullo modo ab eis ad finem perduci possit, tamque secretus ut nulla earum scientia uel sensibilitate pertinaciter sit examinandus, atque tam fortis quod omnis fortitudo ipsarum ab eo dirigatur, nec eius fortitudini ualeat comparari.

 Quod autem colorem purpuree nigredinis habet, eidemque angulo ita imposita ut et intra et extra ipsum edificium appareat: hoc est quod in uoluntate Patris unicus Filius eius purpureum sanguinem suum pro nigredine peccatorum hominum fundens, et sic passione sua mundum saluans, ueram et rectam fidem credentibus attulit, quia in defectu ueteris obseruationis, et in ortu noue sanctificationis cultus sancte Trinitatis manifestissime declaratus est, cum aperte creditum est, quod supernus Pater Filium suum misit in mundum de Spiritu sancto conceptum, qui gloriam Patris et non suam quesiuit, sanctique Spiritus profundam consolationem aperuit, ut dictum est, ita quod hoc in nulla parte lateret, quin et fidelibus in opere Dei manentibus,  et infidelibus extra fidem positis denuntiaretur. Et quod tante quantitatis est ut nec magnitudo nec altitudo ipsius intellectui tuo pateat: hoc est quod eadem Trinitas tam ineffabilis glorie et potestatis est, quod nec in magnitudine maiestatis, nec in altitudine diuinitatis ullo circuitu aut presumptione sapientie humane mentis determinari possit. Miroque modo planissima absque omni ruga est, quoniam quod admiratione dignissimum existit, mitissima est in gratia et semper benigna planaque in suauitate iustitie occurrentibus, ita ut nichil rugosum ullius iniustitie in ea inueniatur, iusta et bona existens in parte saluationis.

Quod autem habet in exteriore sui parte tres angulos calybei coloris a pede usque ad cacumen  ipsius uelut acutissimus gladius incidentes: hoc est quod contrarietate tenebrarum opposita in uniuerso mundo ineffabilis Trinitas in unitate deitatis apertissime apparet, nec ulii creature suo imperio et potestate absconsa latens exceptis incredulis cordibus quibus ob incredulitatem ipsorum occultatur, propter quod etiam iudicium Dei cum digna recompensatione eos ut meriti sunt occidit, ueluti fortissima calybs nulli inflammationi cedens, sed se ipsi opponit, unde et quod a summo usque ad summum tendit: ab initio scilicet creationis seculi usque ad finem eius, et quod superest hoc potenter in acutissima diuinitate quasi in incidente gladio semper sapientia et potestate penetrauit et penetrat.

Et quod angulus unus circa Africum respicit ubi  plurimum straminis aridi ab eo succisum et dispersum est, hoc est quod iustissima diuinitas Trinitatis, in Christiano populo omnem ariditatem diuersitatis et contradictionis atque abiectionis rectissime catholice fidei aduersantem, in maxima illius confusione succidit et comburit, sicuti fenum quod conculcatur et in igne comburitur a fructuoso frumenti grano separatum, quod fides est cum operibus in scientia Scripture, de qua omne quod eidem uere fidei contrarium et inutile est in credulitate sua, dispergitur et aufertur, quia insipiens populus quasi stultum pecus ea abutitur. Atque unus contra chorum se dirigit ubi multe pennule per illum discisse cadunt, quia eadem diuinitas elatam iactantiam Iudaici populi, qui cum magna superbia in  altitudine mentis sue uolabat, deiecit, cum ille in seipso et non in Deo iustus esse uolebat, ut Pharisei qui in alta celorum ascendere tentabant, secundum propriam fiduciam suam in se ipsis confidentes, sed iusto iudicio Dei ob diuersitatem morum suorum discissi in hac presumptione cadentes.

Medius uero contra occidentem respicit, ubi plurima putrida ligna ab ipso deiecta iacent, quoniam per ipsam Trinitatem abscinditur nefandum et diabolicum schisma gentilis populi, qui in occasu infidelitatis errat in recta fide, quia ut putrida ligna molesta et inutilia sunt ad usus hominum, sic etiam abscissus et abiectus est populus iste a gaudio uite, magis diabolica sectans figmenta quam diuina precepta.  Unde etiam hec singula ab eisdem angulis propter temeritatem ipsorum succisa sunt, quia in omnibus predictis causis uera et sancta Trinitas infideles, qui uel audacter eam dirumpere uolunt, uel qui eam pertinaciter credere nolunt, a se abscissos ire permittit in perditionem, quoniam rabide et ignoranter inuadunt diuinitatem, nolentes se inclinare fidei quam Filius Dei per se ipsum attulit, et quam etiam per discipulos suos hominibus transmisit, secundum quod hec parabola dicit: Dominus quidam lapidem igneum habens per ipsum et per nuntios suos necessariam rem multo populo mandare uolebat. Sed nuntii non erant sapientes et scientes uerba domini sui intelligere, sed insipientes et ignari ad mandatum illud perficiendum. Interea  ortus est tumultus et tempestas magna et torrens ac seuus tonitruus, ita quod terra mota est, et quod lapides scissi sunt, sic etiam quod uas unum in quo plurima uascula erant in terra iacens absconsum, dorso ad celum uerso, maxima fortitudine eradicaretur e terra, et quod uterus illius ad celum conuerteretur. Tunc etiam a Domino illo per lapidem ipsum uehementissimo flatu ignis aduenit, qui tanto ardore nuntios illos pertransiuit ut omnes uene eorum calefierent, quod et omnis desidia timoris ab eis tanta uelocitate excuteretur, ut ab arida pelle uelocissime decidit, quod ei super effunditur. Et sic demum recordati sunt illi omnium que audierant et didicerant a domino suo, et abierunt ad  populum qui umbilicos non habebat, et cuius ciuitas destructa fuerat, et illi mandatum domini sui annuntiabant. Sed et quibusdam et ipsis umbilicos restituerunt, et ciuitatem eorum reedificantes ipsis eam reddiderunt, quibusdam autem nec umbilicos nec eis ciuitatem reddiderunt, sed ipsos occidentes ut porcos eos diuiserunt. Et sic lapis ille uniuerso mundo innotuit, concutiens et occidens omnia mendosa facta humane carnis. Hoc tale est: Dominus iste est Pater omnipotens apud quem est Unigenitus eius, ille scilicet lapis angularis qui de igneo Spiritu sancto conceptus est, et ex integerrima uirgine natus homo, ipse uidelicet flos candidissimus et pulcherrimus existens in albedine et pulchritudine totius sanctitatis. Nam Filius Dei erat secundum  diuinitatem inenarrabiliter ante euum omnis creature, cum Patre et cum igneo refrigeratore postea in tempore placito missus a Patre, ut conceptus de Spiritu sancto, sicut dictum est, ueraciter incarnatus nasceretur ex uirgine, ad conferendum credentibus candorem et decorem uite. Quo incarnato, ostendit celestis Pater per illum et per discipulos illius benigne nuntians necessariam rem, salutem uidelicet et saluationem hominibus, qui in ipsum crediderint. Sed illius discipuli cum idem Filius apud eos corporaliter maneret in mundo, erant stulti et inscii ac stolidi, et tardi uigilanter uerba illius in spiritu intelligere et opere complere, sed tantum quasi in somno in simplicitate ea audiebant, nondum confirmati, sed pauidi et exterriti uelut  homines. Interea uenit tempus insanorum cordium, ita quod Iudei tumultum facientes exquirebant, suscitantes multa schismata contra Filium Dei, ut in hac magna tempestate occiderent eum. Et dum ita implerent omnem malignitatem suam ut desiderauerunt, tunc in hoc precipiti et maximo tonitruo peractum est tam grande homicidium, quale antea non fuit nec postea futurum est, ita ut terra moueretur, id est ut terrene mentes hominum exterrerentur cum reliqua creatura, et ut lapidea lex Iudeorum scinderetur in criminoso facto eorum. Tunc primus homo cum genere suo in quo latuit signum relique creature iacens sepultus in morte; ita quod omnem intentionem suam ad terrena uerterat, habens a dorso celum nolens respicere ad  Deum in magna fortitudine Filii Dei eradicatus est e terra mortis in qua dormiunt cum filiis suis, ita quod suspiraret de toto corde omni scientia sua quasi in utero ad celestem patriam se conuertens, quia audiuit Christum Dei Filium propter ipsum occisum. Sed post eiusdem Filii Dei ascensionem a Patre et per ipsum Filium, ut ipse promiserat Spiritus sanctus, aduenit, quia tota terra in superna dulcedine stillabat, quoniam celestis panis in mundo manserat, quem infideles transitorie quasi in rumore neglexerant, fideles autem cum omni deuotione susceperant. Quia ergo uerbum incarnatum erat, aperte Spiritus sanctus in igneis linguis apparuit, quoniam de Spiritu sancto Filius conceptus est qui in predicatione sua mundum ad ueritatem conuertit.  Et quoniam etiam apostoli per eumdem Filium docti erant, ipse Spiritus sanctus ita in calore suo perfudit eos, ut diuersis linguis anima et corpore loquerentur, quoniam in eis anima corpori dominabatur, sic illis clamantibus quod in uocibus eorum totus orbis terrarum commoueretur.

Abstulit quoque idem Spiritus sanctus ipsis homanum timorem; itaque talis pauor nullus eis inerat ut seuitiam hominum timerent, ne uerbum Dei loquerentur, sed omnis huiusmodi timiditas tanto ardore et tanta festinantia eis ablata est; ut quasi aridi et non molles sed ut mortui ad cunctam aduersitatem redderentur que ipsis accidere potuisset. Unde etiam mox perfecto sensu, recordati sunt  omnium que prius tardi fide negligenter audierant et perceperant a Christo: ea ita ad memoriam reducentes quasi eadem hora ab ipso illa cognouissent. Et abeuntes iter faciebant inter incredulos populos qui umbilicos, id est sigillum, scientiam scilicet sancte innocentie et iustitie non habebant, et quibus ciuitas eorum instrumenta uidelicet legis Dei in infidelitate destructa erat, ipsis uerba salutis et uere fidei in Christo annuntiantes. Unde multos ex eadem turba ad agnitionem Dei reduxerunt deducentes eos ad umbilicum, id est ad fontem baptismatis, in quo receperunt sanctitatem perditam in superba transgressione, atque sanctam ciuitatem preceptorum Dei erexerunt reedificantes eis ipsam qua eos insidiator diabolus spoliauerat in Adam  et eam in fide ad salutem eis reddiderunt. Qui autem fidem baptismatis et munimentum iussionis Dei propter incredulitatem suam recipere nolebant, hos in preconiis signorum pertransierunt, ac eos ob duritiam et incredulitatem que in ipsis erat condemnantes, morti tradiderunt, quia in sceleribus suis et in sordibus pollutionum carnis, atque in illecebris fornicationum et adulteriorum suorum se inuoluentes ut porcus luto inuoluitur, ad ueram fidem conuerti noluerunt, unde et a uita diuisi et separati sunt. Sicque Filius Dei a multis et admirandis signis in toto terrarum orbe manifestatus est ex Patre secundum diuinitatem ante tempora ineffabiliter genitus fuisse, et post in tempore secundum humanitatem mirabiliter incarnatus esse  ex uirgine, ita quod corda omnium hec audientium horrore et tremore nimio sint concussa, et quod uana ac fallacia opera que secundum uoluptates suas fecerunt, ad nichilum in eis per contemptum mortis sint redacta uero uerbo Dei testimonium sancte Trinitati atque uiuifice saluationi que fit per aquam regenerationis ad uitam reddente, ut dilectus Ioannes in uerbis exhortationis sue ostendit dicens: Et Spiritus est qui testificatur quoniam Christus est ueritas, quia tres sunt qui testimonium dant in terra: spiritus, aqua et sanguis, et tres unum sunt. Et tres sunt qui dant testimonium in celo: Pater, uerbum et Spiritus, et tres unum sunt . Hoc tale est: Spiritus hominis spiritualis est uidelicet non procedens de sanguine nec nascens de  carne, sed currens de arcano Dei, existens illi inuisibilis quod mutabilitati subiectum est. Ideoque est illius testificatio ad Filium Dei cuius gloria mirabilis est in mystico spiramine, quam nullus hominum perfecte intelligere ualet, scilicet quomodo idem Unigenitus Dei de Spiritu sancto receptus sit et in hunc mundum uenerit, sicut etiam nullus hominum plene scire poterit: quomodo anima pertranseat corpus et sanguinem hominis, ita quod eis una uita sit. Et sicut spiritus hominis in certissima causa scientie que ei a Deo data est, pertransiens in ea omnia que sibi a Deo concessa sunt, quoniam non est falsa et deceptoria uita sed uera et fida: ita est Christus perfecta ueritas in qua uita surrexit,  et lumen saluationis refulsit, de qua mors cecidit quia ipsa fallax est. Et tria sanctam Trinitatem significantia testimonium dant in terra: ita quod ostendunt et tribuunt in presenti seculo remedium uiuifice saluationis per quod ueniendum est ad celestia sine termino permansura, que nondum immortalitatis habentur in re, sed in spe exspectantur. Nam spiritus hominis habet ex me testimonium in se quod non est in plena uita restaurationis salutis, nisi resurgat pro me in aqua regenerationis, quia defecit in illo lumine quod lucet in me: expulso de felicitate per corruptam conceptionem criminis quod crescit in sanguine. Et aqua habet testimonium illud, que omnia sordida purget in se, et quod ipsa mortifera perditio mortis per purissimam purgationem  pereat in ea, hic spiritui ante sanguinem adiuncta, quia ut spiritus spiritualis est; sic et aqua spiritualem affert sanctificationem, et media inter spiritum et sanguinem posita, quoniam et animam et corpus per spiritualem generationem confortans transmittit ad uitam. Sanguis quoque hoc testimonium habet, quod uenenosa itinera sua retorqueat ad domum sanctificationis per aquam saluationis, que est medicinalis uis in Filio meo incipiens, et in ipso ad uitam permanens, quia sanguis in se continet ualde culpabilia crimina, magnamque inquietudinem iniustitie per errantia scilicet itinera currens in tortuosa dulcedine que ardenti libidini seruit et que innocentiam per horrida uitia suffocat, crescere incipiens per gestum comedentis de  suggestione insidiatoris diaboli. Et hec tria unum quoniam spiritus non est uiuens homo sine sanguinea materia corporis, nec sanguinea materia corporis uiuens homo, sine anima, nec hec duo reuiuiscunt in gratia noue legis ad uitam nisi per aquam regenerationis, et ita unum sunt in redemptione, nec sunt integra in saluatione quandiu ab hac salutari aqua sunt separata, quia rationalitati deest precellens honor uite, in qua redemptus homo semper resonare debet perfectam laudem in conspectu Dei qui ipsi rationalitatem dedit. Nam Deus propria uoluntate sua creauit hominem ad honorem illum qui completur in corpore Filii eius in uita eterna: cum perditus homo, reuiuiscit in honore uite salutifera gratia redemptus in Deo. Et spiritus quidem  inuisibilis corporalibus oculis existens, designat Patrem omni creatura inestimabilem, et aqua purgationem sordis faciens, significat uerbum, id est Filium passione sua abstergentem maculas hominum, atque sanguis circumplectens et calefaciens hominem, figurat Spiritum sanctum suscitantem et incendentem clarissimas uirtutes in hominibus. Sic tria hec uidelicet spiritus, aqua et sanguis sunt in uno, et unus in tribus, et unum sunt in saluatione, scilicet ut dictum est, atque Trinitatem in unitate et unitatem in Trinitate demonstrant. Quomodo? Sancta et celestis Trinitas dat celeste testimonium: ita quod non est ab alio sumptum, sed certa fide in ipsa manifestatum. Quomodo? Pater  testificatur quod unicum fructuosum uerbum suum, quod ante secula genuit, per quod omnia creata sunt, ipsum postea in predestinato tempore in uirgine gloriosissime floruit. uerbum autem testificatur quod exiuit a Patre, inclinans se ad humanam naturam incarnatus uidelicet in pudore uirginitatis, quia exiuit a Patre spirituali egressione, et iterum rediit ad Patrem in carnis fructuositate, hic in medio positum, quoniam a Patre est ante tempora inuisibiliter genitum, et de Spiritu sancto in uirginis utero in tempore corporaliter conceptum. Sanctus uero Spiritus testificatur quod accendit integritatem uirginis, ita quod uerbum Dei conciperet: et quod doctrinam eiusdem uerbi in igneis linguis firmauit, cum apostolos ita perfudit ut per totum mundum  ueram Trinitatem uociferarentur. Quomodo? Ipsi clamabant quod Deus Pater perfecit illud quod creauit hominem ad supernam felicitatem, qua spoliatus erat homo, quia ipse de limo terre factus in erectione sursum, sed uoluntate sua declinans se ad terram deorsum: nunc in gratia per incarnatum Dei Filium erectus denuo sursum, et per Spiritum sanctum illuminatus et confirmatus ne periret in perditione, sed ut saluaretur in redemptione restitutus est eterne claritati.

Sic Pater, Filius et Spiritus sanctus testantur quod omnino non distinguuntur in potestate, quamuis in personis distinguantur, quia simul operantur in unitate simplicis et incommutabilis substantie. Quomodo? Quoniam Pater est creans scilicet omnia  per uerbum, id est per Filium suum in Spiritu sancto; Filius per quem omnia perficiuntur, in Patre et Spiritu sancto; Spiritus sanctus per quem uirent omnia, in Patre et Filio. Et he tres persone sunt ita in unitate inseparabilis substantie, quod non confunduntur uicissim in se. Quomodo? Ideo quoniam qui genuit Pater est, et qui natus est Filius est, et qui a Patre et Filio ardentissima uiriditate procedit, et in specie innocentis alitis super aquas apparens eas sanctificauit, et apostolos igneo ardore perfudit, Spiritus sanctus est. Pater enim ante tempora seculorum habuit Filium, Filiusque erat apud Patrem, Spiritu sancto eternaliter Patri Filioque in unitate diuinitatis ceterno. Unde considerandum est quia si ex his tribus personis due uel  una deesset, non esset Deus in plenitudine sua. Quomodo? Quia ipse sunt una unitas diuinitatis, quoniam si aliqua earum deesset, Deus non esset. Nam quamuis eedem persone ita distincte sint, tamen sunt una et integra atque incommutabilis substantia inestimabilis pulchritudinis, permanens in indiuisa unitate. Quomodo? Potestas, uoluntas, ardor: hi tres apices in uno culmine operationis sunt. Quomodo? In potestate uoluntas, in uoluntate ardor et inseparabiles sunt, sicut et halitus hominis in sua emissione. Quomodo? Circuiens uentus cum humiditate et calore est indiuisibili emissione in hominis spiratione, sicut et oculus tuus in sua integritate. Quomodo? Circulus oculi tui habet duo perlucida  in se unum tamen habitaculum existens, omniaque regens que sibi constituta sunt. Audi et intellige, homo. Sic tres persone in una incommutabili essentia diuinitatis sunt. In Patre Filius, in utroque Spiritus sanctus, et unum sunt sibique inseparabiliter cooperantur; quoniam nec Pater operatur sine Filio, nec Filius sine Spiritu sancto, nec Spiritus sanctus sine ipsis, nec Pater, nec Filius, sine Spiritu sancto, qui unitas indiuisa sunt. Sic est Deus in tribus personis absque initio ante euum; nondum ante exordium mundi assumptione carnis in Filio peracta, usque ad preordinatum tempus ubi uenit plenitudo temporis illius cum misit Deus Filium suum. Sed et eodem Filio incarnato, idem Deus est in tribus personis, uolens ita in eis inuocari, cum idem uirgineus flos  floruit in integritate uirginitatis, nec ineffabili Trinitati ob hoc persona addita est; sed tantum ipse Filius Dei induit carnem inuiolabiliter assumptam. Unde et he tres persone sunt unus Deus in diuinitate. Et qui sic non credit, ille abscindetur de regno Dei, quia scindit integritatem diuinitatis et se ipsum in fide, ut scriptum est: In die autem tertia apparuit homo ueniens de castris Saul ueste conscissa et puluere aspersus caput . Hoc tale est: In illa die cum catholica fides orta est in manifestatione sancte Trinitatis, pullulabant homines in multo schismate uenientes ab exercitu mortifere cohortis, peruerse illud scrutantes quod non est possibile homini scire. Unde incarnati per multas suasiones diabolice artis, fingunt se ascendere super illam  altitudinem, ita quod uolunt scire plus quam eis sciendum sit de incomprehensibili diuinitate. Et ideo a ueste salutis et iustitie scinduntur quia Deo contrarii sunt, atque fedantur pro diuersitatem sparsionis; in capite fidei fidem integram non habentes, sed unicum honorem deitatis in multas sectas spargentes, atque superiorem honorem suum in irrisione schismatis minuentes. Qui omnes a Deo diiudicabuntur, ut in sequentibus ita continetur: Dixit Dauid ad iuuenem qui nuntiauerat ei: Unde es tu? Qui respondit: Filius hominis aduene Amalachite ego sum. Et ait ad eum Dauid: Quare non timuisti mittere manum tuam, ut occideres christum Domini? uocauitque Dauid unum de pueris suis et ait: Accedens irrue in eum. Qui percussit illum et  mortuus est. Et ait ad eum Dauid: Sanguis tuus sit super caput tuum. Os enim tuum locutum est aduersum te, dicens: Ego inferfeci christum Domini . Hoc tale est: Ille uictoriosus qui incomprehensibilis est omni creature, dicit ad puerilem ignorantiam, que est in homine, ad illam scilicet pueritiam que sibi ipsi facit exaltationem, hoc uolens scire quod sciendum non est, in qua stultitia inuadit Deum quasi per temeritatem annuntians ei: scio te bene, Domine. Ita quod ipse respondet illi, sic. Unde es tu qui habens initium uis scire totum quod caret initio? Et stultitia que orta est in homine initium habens, respondet quasi in scientia sua dicens: Ego sum filius hominis qui peregrinus est, huc ueniens  ab hac maledicta terra, quia primus homo lapsus in gustu pomi, fecit iter in hoc exsilium de patria, cuius et ego progenies sum. Tunc dicit Deus ad eum: Quia homo es a maledicta terra et pulsus de patria ut exsul, quare non timuisti tanta presumptione scrutari, quod tibi sciendum non est, suffocans opus tuum, ita quod nullo modo utile est in lumine spei, et tangens in eo malum homicidii; quia quicunque temere scrutatur quid Deus fecerit ante creaturam mundi, uel quid Deus facturus sit post nouissimum diem: hic anathematizatus sit a portione beate communionis, quoniam hoc ei sciendum non est, qui habet mortale initium, peccatis grauatum; sed miser erit a felici salute bone scientie, quia in pertinacia perscrutatus est quod scrutari non  debuit. Idcirco tu qui hec presumptuose et crudeliter per occisionem facis, beatam intelligentiam regalis prophetie in te interficis, quia anima tua deberet prouidere sibi puram scientiam, fideliter scilicet in illa simplicitate que conueniens, et credere in Deum. Tunc precipit Deus zelo purissime iustitie sue que non habet ullam maculam iniquitatis, uocans eum per rectissimam unitatem iudicii iudiciorum suorum, sic dicens: Festina et opprime illum de bona scientia sua quam habuit ne quiescat in ulla felicitate sui sensus; quoniam nullam fecit mihi requiem in corde meo. Et sic plaga zeli Domini percutit illum: ita quod nulla scintillula ullius oculi ipsi permanebit ad uidendum, id est cognoscendum Deum. Unde et moritur iustitie uitalis  consolationis, se ipsum non ualens regere. Tunc dicit ad eum Deus: Sanguinolentum nefas tuum, quo  te eleuas ad illa excelsa que non potes intueri, sit super animum tuum; quem iniuste erigis contra me, illud malum conculcet te in depressum locum de quo te leuare non possis, in rectam mensuram propositionis fidei; qui recta uestigia ire noluisti, sed in sensu tuo magnum schisma quesiuisti. Nam os tuum sit relictum a uerbis sapientie; quoniam locutum est contra salutem tuam, cum fallaciter scrutatus es secretam et incomprehensibilem diuinitatem, presumens scire que non sunt scienda, temere dicens in te ipso quid Deus sit bene scio, per temeritatem istam occidens interiorem salutem tuam, cum caute in Deum credere noluisti, sed te superbe contra eum erexisti. Qui autem acutas aures interioris intellectus habet: hic in ardenti  amore speculi mei, ad uerba hec anhelet et ea in conscientia animi sui conscribat.




uISIO OCTAuA.


SUMMARIUM.---uerba humilitatis. uerba caritatis. uerba timoris. uerba obedientie. uerba fidei. uerba spei. uerba castitatis. uerba gratie Dei ad admonitionem hominum. Quod humanitas Saluatoris ecclesiasticam edificationem sustentans, apparet in fide populorum fideliter operantium. Quod sanctitudo uere incarnationis humanis mentibus obumbrata, ab interioribus fide et opere cognoscitur, exterioribus fama et uoce manifestatur. Quod soli Deo cognitum est quot et quales futuri sint ut perficiatur corpus Christi. Quod omnia opera incarnati Filii Dei et collectio Ecclesie de quatuor partibus mundi, sunt in uoluntate Patris. Quod in Christo omnes uirtutes acuto studio pleniter operantur et in ipso aperte manifestate sunt. Quod septem uirtutes, septem dona Spiritus sancti significant. uerba Isaie de eadem re. uerba Salomonis ad eamdem rem. De statu et habitu predictarum uirtutum et quid significet. De humilitate. De caritate. De timore Domini. De obedientia. De fide. De spe. De castitate. De gratia Dei et statu et habitu eius et quid significet.

 Et deinde in plaga meridiana in prefato lapideo muro demonstrati edificii ultra predictam columnam uere Trinitatis, iterum uidi quasi columnam magnam et obumbratam intra et extra edificium apparentem, que scilicet uisui meo tam umbrosa apparuit, ut nec magnitudinem, nec altitudinem eius cognoscere ualerem. Et inter columnam hanc atque columnam uere Trinitatis erat interruptus locus longitudinis trium cubitorum, uacuusque absque muro, ut superius ostensum est, fundamento ibi tantum posito. Hec ergo umbrosa columna in hoc ipso edificio in illo loco stabat, ubi desuper in celestibus mysteriis coram Deo illum magnum et quadratum lucidissimique candoris splendorem prius uideram, qui secretum superni Creatoris designans  in maximo mysterio mihi manifestatus est, in quo etiam alius splendor uelut aurora in se eream in alto purpuree lucis claritatem habens fulgebat; per quem mihi in mystica ostensione mysterium incarnati Filii Dei demonstratum fuerat. In columna autem ista ab imo usque ad summum eius in modum scale ascensus erat, ubi omnes uirtutes Dei descendentes et ascendentes oneratas lapidibus ad opus suum ire uidebam, intentum studium idem opus perficiendi habentes. Et audiui lucidum illum qui sedebat in throno dicentem: Isti fortissimi operarii Dei sunt. Sed inter has uirtutes, precipue septem uidebam; quarum etiam formas et habitus  diligentissime considerabam. Talis igitur similitudo in eis erat, omnes ut alie uirtutes que supra memorate sunt, ueluti uestibus ex serice induebantur. Sed et omnes albis crinibus retecto capite, et absque amictu palliorum incedebant, preter primam more femineo in capite uelatam, atque quasi casula tanquam crystallus perlucida indutam, et preter secundam nigros capillos habentem, atque preter tertiam que dissimilis humane forme uidebatur. Prima quoque et quarta atque quinta, albis tunicis uestiebantur. Omnes etiam alba calceamenta habebant, excepta tertia secundum speciem hominis non apparente, ut dictum est, et excepta quarta que crystallinis calceamentis miro modo lucentibus calceabatur. Hec  autem in eis fuit dissimilitudo.

Prima imago portabat coronam auream capiti suo impositam, tres ramos altius exstantes habentem, atque pretiosissimis lapidibus uiridis et rubei coloris et albis baccis multo fulgentem ornatu. In pectore uero suo habebat speculum lucidissimum, in quo mira claritate imago incarnati Filii Dei apparebat. Et ait: Ego sum columna humilium mentium, et interfectrix superborum cordium. In minimo incepi et ad ardua celorum ascendi; Lucifer erexit se sursum super se, et corruit sub se deorsum. Quisquis me uult imitari Filius meus esse desiderans, si me matrem sitit amplecti  opus meum in me perficiendo, hic tangat fundamentum, et leniter ad alta sursum ascendat. Quid hoc? Ipse primum carnis sue uilitatem inspiciat; et sic sursum de uirtute in uirtutem suaui et leni animo gradatim proficiat, quia qui summum ramum arboris primum apprehendit ad ascendendum, repentino casu sepissime cadit. Qui autem uolens ascendere a radice incipit, huic non est tam facile cadendum, si caute incedit.

Sed secunda tota uidebatur ut hyacinthus erei in alto coloris uidelicet tam forma quam tunica ipsius. Et eidem tunice due zone inestimabili modo auro et gemmis ornate mirabiliter intexte erant; ita ut super utrumque humerum eiusdem imaginis zona una usque ad pedes ipsius, ante et  retro descenderet. Dixitque: Ego ad indignationem in celo prouocabar, cum Lucifer se ipsum odio et superbia momordit. Sed OOO humilitas! hoc tolerare noluit. Propter quod etiam ille ruina magna deiectus est; formato autem homine, OOO nobilissimum granum et OOO dulcissimum germen, Filius Dei propter hominem in fine temporum natus est homo. Et quoniam Lucifer uoluit et tentauit uestem et integritatem meam scindere, idcirco lucidissimus splendor apparui in Deo et in homine. Nunc autem ceci et mortui, lupanaria et meretrices atque incestas appellant equiuocas meas. Sed quantum impossibile est lutum contingere celum, tantum impossibile est hanc spurcitiam tangere uoluntatem meam. Pennas igitur in aliis uirtutibus mihi faciam,  cum quibus hec inutilia que Lucifer per mundum sparsit abiiciam. O uirtutes, ubi est Lucifer? In inferno est. Surgamus ergo omnes, ad ueram lucem propinquantes, atque edificemus maximas et fortissimas turres in prouinciis; ut cum uenerit dies nouissimus, plurimum fructum et in spiritualibus et in carnalibus apportemus. Cumque plenitudo gentium introierit, tunc et nos in terra et in celo perficiemus. O turpissime Lucifer, quid tibi profuit repentina temeritas tua? In primo splendore tuo, cum creatus es a Deo, uoluisti me insaniendo et bacchando conculcare et a celo deiicere; sed tu in abyssum cecidisti, et ego in celo permansi, postea descendens ad terras in incarnato Filio Dei. Et per me  perfecta est multitudo fidelium mille iustis et bonis artibus armatorum; quas ipsis, si posses, iamdudum libentissime diripuisses. O humilitas que quasi terram calcatos et contritos usque ad sidera eleuas: o humilitas que es gloriosissima regina uirtutum, quam forte et inuictum es tuis ubique presidium, nullo cadente qui puro corde diligit te, sicut et ego tecum ualde utilis multumque exoptabilis defensio meis sum, quia ualde gracilis et subtilis existens paruissima foramina me colentium exquiro, et ea acutissime pertranseo.

Tertiam autem imaginem uidi in eodem schemate ut in priori uisione eam uideram, maioris scilicet et longioris stature quam ceteras uirtutes, dissimilemque forme humane et plurimos oculos undique  in se habentem, totamque in sapientia uiuentem, atque indutam quasi umbroso indumento per quod quidem oculi prospiciebant, multoque timore trementem coram predicto lucido sedente in hrono. Et ait: O ue miseris peccatoribus Deum non timentibus sed eum quasi illusorem habentibus Quis potest incomprehensibilis Dei timorem effugere quem ipse culpabilem sinit perire non abiicientem a se mala? Propterea ego ualde et ualde Dominum Deum timebo. Quis me adiuuabit coram Deo uero? Quis me liberabit in tremendo eius iudicio? Nullus omnino nisi idem iustus Deus. Illum ergo queram, ad illum semper fugiam.

Quarta uero niueum uinculum circa collum portabat, atque manus et pedes candido religamine  habebat ligatos. Et dixit: Non possum currere secundum uoluntatem meam per uiam secularem, nec per contagia humane uoluntatis: et ideo uolo redire ad Deum patrem omnium, quem diabolus recusauit, et quem obaudire noluit.

Quinta quoque circa collum rubeum torquem habebat, et ait: Unus est Deus in tribus personis, unius essentie, et equalis glorie colendus; fidem ergo et fiduciam habebo in Domino, et non delebo in eternum nomen eius de corde meo.

Sexta autem tunica pallidi coloris induebatur. Et crux passionis crucifixi Filii Dei ante eam in ere apparuit; ad quam ipsa oculos et manus cum multa deuotione erigebat, dixitque: O pie Pater, parce peccantibus, qui non dereliquisti exsules,  sed eleuasti in humeros tuos. Unde etiam iam non perimus spem habentes in te.

Sed septima lucidiore et puriore crystallo tunica induebatur; que ita in candore relucebat, ut aqua resplendet cum sole perfunditur. Et super caput eius expansis quasi ad uolandum alis columba stabat, uersa secundum faciem illius. Apparuit autem et quasi in uentre ipsius ueluti in speculo candidissimus infans; cuius fronti inscriptum erat innocentia. Habebat quoque in dextra manu regale sceptrum, sinistram autem ad pectus suum apposuerat. Et dicebat: Ego libera sum et non ligata. Purissimum fontem pertransiui, dulcissimum scilicet et amantissimum Filium Dei. Pertransiui eum, ab eoque  exiui. Superbissimum autem diabolum conculco non preualentem ligare me. Ipse abcissus est a me, quia semper maneo in superno Patre. Sed in summitate prefate obumbrate columne uidi aliam pulcherrimam imaginem, nudo capite stantem, et crispos ac subnigros capillos habentem, faciemque uirilem tante ardentis claritatis, ut eam perspicue considerare non possem, ut faciem hominis. Erat quoque purpurei et subnigri coloris tunica indata; cui super utrumque humerum eiusdem imaginis zona una coloris rubicundi croci, ante et retro usque ad pedes eius se extendens intexta fuerat. Habebat autem circa collum episcopale pallium, mirabili modo auro et pretiosissimis gemmis adornatum. Splendor uero candidissimus ita eum ubique  circumdederat, ut nusquam nisi ante a capite uidelicet et deorsum usque ad pedes eius ipsam inspicere possem. Brachia autem et manus atque pedes ipsius mihi ad uidendum obumbrati erant. Sed splendor idem qui eam circumdederat, oculis undique plenus erat, totusque uiuens, atque hac et illac se diffundens, ut nubes diffluere solet, ita ut nunc latiorem nunc autem constrictiorem se redderet. Et eadem imago uoce magna clamauit in mundum, dicens hominibus: Gratia Dei sum, filioli mei: ideo audite et intelligite me, quia illis do lumen anime, qui me intelligunt in admonitione; quos etiam in eadem beatitudine contineo, ne reuertantur ad iniquitatem. Et quoniam ipsi me non despexerunt, ob hoc etiam uolo eos tangere mea  admonitione, quatenus incipiant bona operari, et me illis dico qui me requirunt in simplicitate et cordis puritate. Et dum tribuo margaritas boni admonens et exhortans hominem; ita scilicet dum intellectus hominis tangitur per me sum ei initium, hoc est dum sensus hominis intelligit admonitionem meam auditu, ita quod etiam idem sensus ducitur ad consensum tactus mei in animo suo, tunc sum in ipso initium boni quod eum oportet incipere, me sic illi adiutrice. Tunc et ibi colluctatio est; ut uel perficiatur quod do uel non. Quomodo? Hoc sic uolo intelligi; quia dum hominem admoneo tali modo quod incipit gemere ac flere peccata sua, tunc si uoluntas illius acquiescit admonitioni qua illum admonui, quoniam homo in sensu suo taliter sentit  mutationem animi sui, qualiter oculos suos leuat ad uidendum, et aures ad audiendum, et os ad loquendum, et manus ad palpandum, et pedes ad ambulandum secundum desiderium illud ut sibi in animo est; si tunc uoluntas suscepit admonitionem meam, mox ipsa eleuat se et deprimit ac superat sensum, ita quod sensus discit ignota in sua consuetudine. Quomodo? Ipse mutat se, quoniam eum oportet quisquis inuitum sequi uoluntatem que super eum est. Ipse enim subiectus est illi in seruitio; quia ei inferior est, eamque sequetur siue uelit siue nolit. Nam ego do bonum in initio, et calefacio illud in mente tribuoque opus uoluntati ad perficiendum, et hoc facio admonitione, exhortatione atque calore  doni inspirationis Spiritus sancti. Si autem uoluntas his donis repugnat, tunc ad nichilum deducuntur hec que memoraui. Unde in eodem tempore dum homo potest recipere in incendio donorum in signis preconii quod de me oritur; tunc ad illud properet, ac etiam citius ueniat uoluntas in bonis, et perficiat opus hoc in claritate. Nam scientiam boni et mali ob hoc habet homo ut ipse in omnibus operibus suis Deum tanto melius intelligat, deuitando malum et operando bonum; quia sic Deum colit cum timore, eum amplectens in perfecta caritate. Quomodo? Ita scilicet si aperit interiores oculos spiritus ad bonum, et si negat et abiicit in exteriori homine malum quod facere potuit. Idcirco etiam subiecta est terrena creatura sub potestate  ipsius; ut eo amplius Deum intelligat et diligat, ac operetur in eo opus scientie sue cum intellectu, quo ipse timeat et amet omnipotentem, qui ipsi deputauit magnum honorem seruitutis plurimarum creaturarum. Unde et ob has causas effundit homo, hoc quod ipse in intellectu suo scienter comprehendit: discretionem in creaturis, ita quod nouit que sint amabiles et odibiles, et que utiles atque inutiles, et quod etiam post hec in fide qua ipse Deum intelligit concluduntur omnia opera ipsius; ita quod et Deo et angelis eius placent, aliquando etiam tango hominem in animo ipsius, et moneo eum ut incipiat operari iustitiam et deuitare malum; sed dedignatur me, et putat quod possibile sibi sit quidquid facere uoluit, ac spatium penitendi  sibi ipsi constituit usque ad tempus illud dum corpus eius in simplicitate frigide etatis sibi consentiat, et dum etiam propter senectutem sibi fastidio sit amplius peccare. Tunc iterum admoneo atque hortor eum ad bonum, et ut animo suo resistat. Qui dum me negligit: sepe per multas aduersitates ut in diuitiis et ceteris his similibus que patitur, ad hoc perducitur, quod eum quasi inuitum et aduersus se ipsum oportet facere bonum, et quod eum in tam exasperato animo non multum delectat ea adimplere que prius proposuerat perficere in prospero tempore; in quo ei uidebatur nichil contrarium ipsi posse obesse, secundum quod ipse in se ipso ordinauerat tanto tempore illa agere ut sibi placuisset. Hic homo si dubie susceperit me, nolo  tamen eum relinquere; quia, quamuis sic susceperit me, tamen non omnino despexit me. Unde et ego non laboraui frustra in ipso. Tedio enim mihi non est tangere ulcerosa uulnera que circumdata sunt circumrodentium uermium in innumerositate uitiorum, et fetore mali rumoris et infamie, et languore inueterate iniquitatis peccatorum; nec despiciam quin leniter illa contractem: eo tempore dum incipio extrahere edacem liuorem malitie, hoc est cum intueor et tango illa uulnera blando calore inspirationis Spiritus sancti. Sed sepe cum huiusmodi dolor ueteri fomento inueteratur, ita quod peccatum incipit calere ardens in animo hominis, et cum etiam sic oriuntur in dolore uulnera peccatorum,  ita quod erunt in coagulatum opus huius immunditie quasi globus et aceruus se erigens de magna sorde uermium et fomentatione inuoluti luti de quo nascuntur mortifera uenena scorpionum, serpentum, ranarum et aliorum similium uenenosorum uermium, et cum etiam tunc ita indurantur ut lapis in talem scilicet duritiam quam nullus cogitat effringere, que sunt importabilia onera scelerum in illis hominibus qui grauati sunt grauioribus on eribus; quid tunc ad hec? Tunc sane homines propter infidelitatem suam non possunt confidere, ut possibile sit huic homini se ad Deum conuertere de sua iniquitate; propterea quia uident eum quasi escam esse diaboli. Ego tamen nolo illum hominem deserere, sed medio adiutorio et prelio uolo esse  pro ipso in certamine, ubi suauiter primum incipio tangere quasi duritiam lapidis illius peccati, quoniam quasi difficile est eum confringi in tam maximo fetore horribilium scelerum, que sibi sunt predicte cause magne sordis et nequitie, et que sunt ueluti cadauer putredinis, et esca diaboli, quam ipse certissime absorbuit in uentrem suum. Quomodo? Scriptura habet de Filio Dei dicente: Meus cibus est ut faciam uoluntatem Patris mei , et contra, cibus est diaboli ut hominem deprimat in mortem, per quam illos talibus uenenis, ut predictum est, afflat, qui ei in uoluntate sua consentiunt, et post eum declinant. Et id ipsum est diaboli desiderium et continuum studium, quia de hac sorde oritur omne malum. Sed de istis hominibus  plures me intelligunt. Quomodo? Dum eos primum tango, dicit homo ille intra se: Quid mihi est? Ego nescio nec cogitare scio quidquid boni. Et iterum nesciens suspirat et dicit: Heu me peccatorem. Nihil autem amplius sentit; quia mole peccatorum grauatus est, et quoniam tenebre iniquitatis conturbauerunt eum. Tunc iterum tango uulnera illius. Et quoniam prius per me admonitus erat, tunc eo melius intelligit me, et respiciens in se ipsum iterum dicit: ue mihi, quid faciam? Nescio, nec excogitare ualeo quid fiat de me, propter multiplicia peccata mea. Ah! quo me uertam uel ad quem properabo qui me adiuuet, ut turpissima scelera in me contegam et deleam in penitentia. Unde iterum respicit in se ipsum ea colluctatione quam prius  habuit in studio peccandi; ac eodem desiderio ad ueram penitentiam se conuertit, ut ante studebat in peccatis. Et quia tunc ille homo mea admonitione sic euigilauit de somno mortis, quam sibi pro uita elegerat: idcirco tunc nec cogitatione, nec uerbo, nec facto que prius ardenter habuit ad scelera, uult amplius peccare, sed studiosissime in fortissima penitentia se eleuat ad me. Quapropter mox et ego suscipio eum totum: et deinceps dimitto cum quasi liberum: ita quod in predictis concupiscentiis grauem infestationem ultra non habebit; ut karissimi filii mei sustinent, quos moneo multiplici miseria ignitis sagittis diabolicarum persuasionum, quia ipse harum tunc non indiget. Nam  ipse semper dolebit propter transacta peccata sua, ita ut etiam sibi ipsi iratus tam acrem penitentiam agat quod se etiam indignum estimet hominem uocari. Sed hec uictoria est in fetore sordis illorum hominum quos abiicere nolo, quoniam post peccata sua me tandem quesierunt. Nam qui me non spernunt, sed admonitionem meam suscipiunt, et me deuote querunt, illis parata sum facere quidquid uolunt; qui autem me contemnentes abiiciunt, illi mortui sunt, nec eos scio.

Sunt enim multi homines qui dum me adesse sentiunt intelligentes suam mentem tactam esse admonitione mea, fugiunt me per malam consuetudinem conceptorum peccatorum, que in se deglutiebant uoluntate atque consensu et opere. Unde  etiam et ipsi sunt coram Deo quasi nichilum et inane reputati; quia nolunt esse conscii quod possint facere, tacti per me. Ego autem nolo esse in pollutione horum peccatorum qui nolunt suscipere admonitionem meam; nec se uolunt purgare per exhortationem illam quatenus se auertant a peccatis suis, nec desiderant comedere cibum illum qui est Scriptura Euangelii, quo satiari debent omnes fideles, nec gustare saporem eius secundum quod eis datum est; sed festinant fugere gratiam Dei; quia nec uidere, nec audire, nec cogitare uolunt quid eis faciendum sit, dum uocantur admonitione boni. Ipsi fugiunt admonitionem bonam, ut uermis qui terram intrat se abscondens ab omni decore huius seculi. Hoc faciunt et isti nequissimi  homines fugientes precepta Dei, seque polluentes in fece qua se inuolutant in mortem, cum se abscondunt in malitia sua, nolentes de fetore nequitie ad lucem prodire. Qui tales sunt, non pertinent ad me. Nam ego nolo hac et illac diuidi in pollutione luti. Quomodo? Cum his esse uolo, qui me pura penitentia intelligunt; ubi me etiam adiungo humane corruptibilitati, quia eam uolo purgare. Qui autem me nolunt suscipere, illos a me abiicio, nolens esse cum eis; quia nulla pars mihi cum illis est, quia sunt in parte stulte ignorantie me intelligere nolentes, et quoniam nolo esse in opere quod pertinet ad conglutinationem obdurate peruersitatis: quod est ad mortem. Et qui hoc modo spernunt me, imitantur perditum angelum, qui dum  Deum uidere potuit, eum inspicere noluit, ita ut eum humiliter agnosceret; et propterea subito effugit omnem gloriam celestem, cadens in mortem; dum Deo uoluit assimilari simili honore. Isti despiciunt me, quoniam operantur opus malignum, ut exigunt illicita desideria carnis in uoluptatibus ipsorum. Et quoniam me despiciunt, idcirco faciunt quod male uolunt. Ipsi contemnunt Deum, sic etiam negligunt illius preceptum. Unde et perfrequenter in indignatione mea permittuntur ad plenitudinem mentis sue facere quod uoluerint; quia uita eterne felicitatis eos fugit quasi nichilum sint, frequenter etiam deficientes tam in prosperitate presentis uite quam future, quoniam duri et immobiles ad felicitatem  boni sunt. Contumacem enim peccatorem, in malis suis perseuerantem desero: uiuificans eum qui in se respicit et a peccatis suis in timore meo cum pura penitentia se ad me conuertit. Nam ego sum columna firme stabilitatis, que nunquam desero querentem me, quoniam qui me apprehendit et se mihi intime ac fideliter coniungit, nunquam decidet in perditionem. Qui uero me habet in obliuione mentis sue, et superbiendo se eleuat super me, id est qui in se ipsum magis confidit quam in me, ac ideo fiduciam in me contemnit habere quoniam pro nichilo computat gratiam Dei, quia in animo eius sum et uentus turbinis, ipse habens me negligenter in irrisione et superbe cum elatione in desperatione, non propter grauedinem peccatorum  que perpetrauerit, sed propter superbiam me deridendo sic dicens, quid est gratia Dei? Hunc ego deiiciendo occidam, et in electione mea eum erigere nolo; quia mortuus est ab eterna felicitate. Sed et hi homines qui non habent fiduciam se posse surgere de grauioribus culpis peccatorum suorum sic abiicientes omnipotentem Deum et gratiam ipsius, desperantes scilicet in nimia tristitia quasi non possint saluari de enormitate criminum suorum, deficiunt proiecti a me, et acerbe corruunt in mortem, morientes in inferno inferiori cruciatu mortis eterne.

Nunc etiam loquar de dilectis filiis meis qui me suscipiunt aperto sensu et uoluntario animo atque acuto intellectu, et qui me gemitu et fletu tangunt,  me excipientes cum gaudio atque omni amplectentes intentione. O flores mei, qui dum me adesse sentiunt subito gaudent in me, et ego in illis. Ipsi dulciores suauioresque mihi sunt super amorem lapidis pretiosissimi, et super fulgentes pretiosas margaritas in mente hominum, qui eas amplectuntur ardenti desiderio. Ipsi etiam sunt mihi nobilissimi quadrati lapides; quia in conspectu meo, mihi semper sunt amabiles, hos assidue uolo limare et purgare: quatenus recte ac decenter ponantur in celesti Ierusalem, quia semper in mentibus suis bona uoluntate mecum epulantur, nec mea iustitia possunt satiari. Nam mox cum tactum meum sentiunt properant ad me, tanquam ceruus ad fontem aque. Sed ego sepe relinquo eos, ita quod ipsis  uidetur quasi sint sine adiutorio: quod idcirco facio, ut exterior homo in eis non infletur per superbiam. Tunc plorant ac lugent estimantes me ipsis esse offensam; sed ego sic perscrutor fidem eorum. Attamen forti manu teneo eos: sic auferens ab ipsis elationem, nec permittens eos cognoscere quid sint in occultis bonis suis, quia multiplices fructus in eis facere uolo: animis ipsorum dolentibus ac cordibus eorum uulneratis in doloribus. Permitto enim frequenter diabolicas persuasiones ipsos inuadere in igneis sagittis de flatu immunditie incendii ardentis spiritus fornicationis, que uulnerant corpora eorum in infirmitate fragilis nature; et hoc idcirco permitto quatenus hoc modo tam fortiter  imbuantur inspiratione Spiritus sancti, quod preterea fiant isignes precones et flagrantes in uirtutibus. Ipsi quippe erunt in probatione quasi aurum in fornace, id est probati in irrisione et in indignatione, ita quod nichilum computabuntur, et quod sepissime per raptores substantia sua denudabuntur, ac per dissensionem plebis in aduersitatibus sicut agni a lupis dilacerabuntur. Et ut oues, dum eas lupus dispergens dissipat, tamen non moriuntur; ita sunt et isti homines in morte anime non morientes, sed eo magis uiuentes purgati in aduersis. Nam bona arbor ut fructum ferat irrigatur, putatur, atque circumfoditur; et ab ea eruce ne fructum eius corrodant abstrahuntur. Quid hoc? Bonus scilicet homo non sit durus, hoc maleuolus  ad iustitiam Dei, sed lenis ac flexibilis ad quodque bonum, a se abscindens malum, seque considerans in scrutatione operum suorum, atque auferens a se infestationem ledentium se inimicorum. Sed tamen antequam homo sentiat me in cogitatione sua aut intellectus ipsius intelligat me intra se; sum ei caput et radix fructuositatis, et uirtus fortitudoque firme ciuitatis, que edificata est supra firmam petram. Omnis ergo fidelis homo audiat me sibi dicentem: O homo, estne conueniens et congruum ut homo rationalis sine intellectu sit, ut irrationale pecus quod non aliter facit nisi secundum quod expetit libido ipsius? O miseri homines, qui nolunt scire magnam gloriam illam, quam Deus ipsis dedit ad similitudinem sui. Sed non potest esse ut  uolunt quod libere et quasi hereditario iure omnia mala faciant que desiderant; quasi hoc ex natura corporis sui possideant, nolentes considerare se habere honorem illum, quod bona opera operari ualeant. Deus in sua ordinatione omnia iuste constituit. Et quis potest ei repugnare? Quid hoc? In huiusmodi uidelicet comparatione quod aliquis ordinationi Dei simili exemplo possit comparari, aut sapientia aut discretione in illius rebus. Et cur est hoc quod efficaciam illam que eis data est sibi ipsis auferre nolunt: quod bene scilicet et male facere possunt? Quomodo? Nam ego cum eos tactu meo admoneo, qui tunc me apprehendunt mox ut me adesse sentiunt, hi bonum opus quod uolunt ad effectum meo adiutorio perducere possunt. Qui  uero me contemnunt, in imbecillitatem sui et in malum corruunt. Sed praui homines excusare se nituntur: ita quod bona opera operari non possunt, et hoc propterea faciunt quod exterior homo in eis uoluntatem suam exerceat in libertatem. Nunc, o karissimi filii mei, qui mihi dulciores in odore super omnia aromata estis, audite me uos admonentem. Dum tempus habetis facere bonum et malum, sincera deuotione colite Deum uestrum. O uos iterum dulcissimi filii mei, qui ascenditis sicut aurora, uos qui ardere debetis in caritate ut sol in radio suo, currite et properate, karissimi mei, in uia ueritatis que lux mundi est, que est iehsu Christus Filius Dei, qui nos redemit sanguine suo  in fine temporum, ut cum gaudio post transitum uestrum peruenire possitis ad ipsum. Et iterum audiui eum qui sedebat in throno dicentem ad me: Desiderantibus celestia fideliter credendum et non pertinaciter examinandum est, quomodo Filius Dei missus in mundum a Patre natus sit ex uirgine; quia humanus sensus fragili et mortali corpore grauissimo peccatorum onere grauatus, secreta Dei plus dignoscere non poterit, quam Spiritus sanctus cui uult reuelauerit.

Quapropter per mysticum mysterium, hec etiam columna quam uides in plaga meridiana, in prefato lapideo muro demonstrati edificii, ultra predictam columnam uere Trinitatis, significat humanitatem Saluatoris, qui conceptus de Spiritu sancto, natusque  ex suauissima uirgine, filius est Altissimi, fortissima sanctitatis columna existens, omnem uidelicet ecclesiasticam edificationem sustentans. Cuius humanitas apparet in ardente fide lapidum fidelium populorum, in bonitate superni Patris fortissime operantium, post declarationem Trinitatis manifestata; quia Trinitate in uno Deo certificata credenti populo, creditum est etiam incarnatum Dei uerbum, uerum Deum cum Patre et sancto Spiritu in unitate diuinitatis in uno et uero Deo colendum.

Que columna magna est, et obumbrata intra et extra idem edificium apparens; quoniam sanctitudo uere incarnationis magna et inestimabilis, ita humanis mentibus est obumbrata ut non possit considerari,  nisi quantum possibile est per fidem intueri, et interioribus diuino cultu laborantibus fide et opere cognosci, et exterioribus otio uacantibus fama et uoce manifestari. uisuique tuo tam umbrosa apparet, ut nec magnitudinem nec altitudinem eius cognoscere ualeas; quia Filius meus inter homines in mortalitate carnis, quoniam pro populo mortem subiturus erat, quasi obumbratus mortalis scilicet existens sine omni macula peccati apparuit; ita tamen que uera eius incarnatio in mystica magnitudine secretorum Dei incomprehensibilis, et in excellentia diuine potentie inestimabilis, omnem cognitionem humani intellectus excedat.

Sed quod inter columnam hanc atque columnam  uere Trinitatis est interruptus locus longitudinis trium cubitorum, uacuusque absque muro ut tibi superius ostensum est: hoc est quod incarnatus Dei Filius, Deus uerus cum Patre et Spiritu sancto existens, adhuc latet in membris suis qui fideles homines sunt, qui usque ad finem mundi nascituri sunt, per uiuentia opera membra capitis sui effecti, ut supra mirabiliter et typice edocta es. Qui quot et quales futuri sint in prolixitate superuenientium temporum, hoc est in mysterio ineffabilis Trinitatis eamdem Trinitatem in unitate diuinitatis fideli cultura adoraturi: locus eorum  uacuus est, cum sine edificato muro bonorum operum sit. Ubi tamen fundamentum positum  est, quoniam in presentia Dei sunt, et quia etiam fide saluationis eorum quam habituri sunt iam posita fortiter consistit: ita ut homo spem et fiduciam non habeat in alio quam in Deo, non differens de misericordia eius, sed confidens in eum quod fortissimum fundamentum fidelis anime est.

Quod autem hec umbrosa columna in hoc ipso edificio in illo loco stat ubi desuper in celestibus mysteriis coram Deo illum magnum et quadratum lucidissimumque candoris splendorem prius uidisti, qui secretum superni Creatoris designans in maximo mysterio tibi manifestatus est: hoc est quod incarnatus Dei Filius, omnia opera sua que corporaliter in mundo multas iniurias passus operatus est, ea secundum secretam uoluntatem Patris adimpleuit.  Quid etiam ille splendor designat, magnus uidelicet in significatione mysteriorum Dei, quatuorque angulorum; quoniam ad cognitionem Christi multi ex iis qui per quatuor partes mundi nascuntur peruenturi sunt, atque eximii candoris; quia lucidissimam diuinitatem nulla tenebrositas offuscare potest, ubi idem secretum superne et gloriose maiestatis in magna profunditate et mysterio scientie Creatoris omnium qui cuncta creauit typice ibi aperitur; ita ut ipsi Creatori nullus ad hoc in auxilio succurreret, nec ullus ipsi resistendo in hoc repugnaret, ea tantum in uoluntate bonitatis sue per uerbum suum creans. Unde in eo alius splendor uelut aurora in se eriam in alto purpuree lucis claritatem habens fulget, per quem tibi in mystica  ostensione mysterium incarnati Filii Dei demonstratum est; quoniam in secreto summi Dei, candor aurore uirginis scilicet Marie declaratur, que in utero suo Filium celestis et altissimi Patris portauit, qui purpureum sanguinem suum clarissima luce saluationis fulgentem effudit, secundum quod tibi in hac secreta uisione incarnatio eiusdem Filii mystica obumbratione ostendit.

Sed quod in predicta columna ab imo usque ad summum eius in modum scale ascensus est: hoc est quod in incarnato Filio Dei omnes uirtutes pleniter operabantur, qui in se uestigia saluationis reliquit, ita ut tam pusillus quam magnus fidelium sibi competenter gradum in ipso reperiant; in quo pedem in ascensum uirtutum ponant, ut ad optima  loca perueniant ubi uirtutibus operandum est. Quomodo? In optimis locis bonorum cordium aggregantur uirtutes ad sanctissimum opus suum: quatenus Filium Dei in membris suis perficiant, quod est in electis hominibus. Unde et in ipso est exemplum perfectionis omnibus fidelibus qui in lege Dei occupati sunt; ut se de bono recipiant ad melius, scientes manifestationem uere incarnationis, ubi Filius Dei ueraciter in carne demonstratus est, in quo fidelissimus ascensus ad celestia reperitur, Propter quod etiam omnes uirtutes Dei descendentes et ascendentes oneratas lapidibus ad opus suum hic ire uides; quia in Unigenito Dei lucidissime uirtutes quasi per humanitatem eius descendunt, et  quasi per diuinitatem ipsius sursum tendunt. Descendunt etiam per ipsum ad corda fidelium hominum; qui bono corde uoluntatem suam relinquentes, ad recta opera flexibiles se reddunt secundum quod operarius ad leuandum lapidem se inclinat quem ad edificium deferat. In ipso etiam sursum ascendunt, cum celestia opera in hominibus perfecta Deo gratulabunde offerunt, ut corpus Christi in fidelibus membris ipsius quam citissime perficiatur. Unde etiam quasi lapides ad altiora portant; qui sunt pennata et lucida opera, que cum ipsis homines ad tutelam suam operantur, quoniam unaqueque actio Deo offert alas suas, per quas se de fece humane mentis eleuet, fulgentem etiam splendorem habens, per quem ante Deum luceat;  quia obstrui et abscondi non potest, quod fluit de fonte uite eterne. Nam ut fons non debet esse in absconso, sed in manifesto ut omnis homo qui sitit ad ipsum ueniat et hauriat atque bibat, sic Filius Dei non est obstrusus nec absconsus electis suis, sed manifestus preparans se ad retributionem operum, ut ea manifestet iusta remuneratione, que propter ipsius uoluntatem ab hominibus perficiuntur. Idcirco fidelis homo ambulet in fide ad Deum queratque misericordiam eius, et dabitur illi. A non querente autem non inuenietur, ueluti fons non fluit ad homines ipsum solummodo scientes nec ad eum uenire uolentes; sed illos oportet ad eum accedere, si aquam eius haurire desiderant, sic homo faciat. Ad Deum accedat per legem sibi ab  ipso constitutam, et inueniet eum, dabiturque illi cibus uite et aqua salutaris ita ut amplius nec esuriem nec sitim sustineat. Unde et predicte uirtutes intentum studium idem opus perficiendi habent; quoniam studiosissime sicut torrentes aque ad opus diuinum currunt, quatenus fulgentiores sole Christi membra capiti suo in lucidis acquisitionibus nobilissime perfecta coniungantur. Propter quod etiam ut audisti fortes operarii Dei appellantur, quia strenue in bonis operibus fidelium hominum semper conuersantur.

Sed quod inter has uirtutes precipue septem uides, quarum etiam formas et habitus secundum quod tibi permittitur consideras: hoc est quod inter studiosa opera he septem uirtutes prestantissime,  septem ardentissima dona Spiritus sancti designant, quia in obumbratione Spiritus sancti uirgo clarissima Filium Dei sine peccato concepit in sanctificatione scilicet sanctarum uirtutum, que aperte in eodem Unigenito Dei manifestate sunt; quasi in forma sua illuminantes corda fidelium, et quasi in habitu suo in unitate fidei se dilatantes, ut Isaias seruus meus testatur, dicens: Egredietur uirga de radice Iesse, et flos de radice eius ascendet, et requiescet super eum spiritus Domini, spiritus sapientie et intellectus, spiritus consilii et fortitudinis, spiritus scientie et pietatis, et replebit eum spiritus timoris Domini . Hoc tale est: uirgo Maria egressa est de angustiis secularium oppressionum in dulcedinem  honestatis morum, ut aliquis de domo egreditur in qua inclusus continebatur, qui se non eleuat supra ipsam domum, sed recto itinere coram se graditur, et ut riuulus uini de torculari exprimitur non se exaltans supra torcular, sed moderate defluens in locum suum. Et quare uirga? Quia non spinosa moribus, nec nodosa terrenis cupiditatibus, sed plana, id est carnali concupiscentia non copulata, orta scilicet de radice Iesse, id est de illo qui quasi fundamentum erat regalis prolis, de qua illa illibata mater nata processit. Unde et de radice eiusdem uirge ascendit suauissimus odor, qui fuit integra puritas eiusdem uirginis, uolens in altissimum cacumen, Spiritu sancto ita eam irrigante, quod ex ipsa almus flos natus est. Quomodo? Ut flos nascitur in agro  non seminato semine; sic surrexit in ea celestis panis sine radice uirilis commistionis, et absque omni humano onere, sed tantum natus in suauitate diuinitatis, non tactus ulla indignatione peccati, ueniens, tortuoso serpente nesciente, nec eum propius tangente. Unde et ille flos latenter illum decepit; ita quod sursum ascendit, et genus humanum in peccato conceptum ad alta sustulit, quod ille serpens prius fraudulenter deceperat, et in perditionem secum detraxerat. Et quoniam hic flos Filius Dei erat, requieuit super eum Spiritus Domini, id est spiritus eterne diuinitatis. Quomodo? Quando humilitas exaltata est in ascensu illius floris; ubi in irrisione prostrata est superbia, quam prima mulier attendit, cum plus quam deberet sapere  uoluit, secunda muliere seruitio Dei se subdente, dum se recognouit paruam, in humilitate confessa Deum suum; Spiritus sanctus ardenter in ipso requieuit: in quo electa caritas latuit, que saluauit perditam plebem abstergens crimina et scelera hominum. Nam plenitudo temporis erat in eo; quia uiuens lumen in ipso radiauit, in quo noxium pomum cum sequentibus se nequitiis aruit, surgente in illo medicina mortuorum, que uexillum illud eleuauit quod mortem superauit et contriuit. Sanctitas enim in eo non caruit ulla possibilitate, ipso concepto absque omni peccati commistione, sicut sepius offenditur in natis hominum qui nascuntur in multiplicium criminum uarietate. Sed et cum flos ille dedit operando et docendo omnem inspirationem  iustitie; iam fructum in plenitudine Spiritus sancti protulit, quoniam ipse Filius Dei indutus carne, aperte in opere suo demonstrauit, quod antea Spiritus sanctus mystice et quasi in occulto, inspiratione sua commouit. Qui Spiritus sanctus super illum florem septempliciter requiescere designatur; quia cum Deus omnia per uerbum suum in Spiritu sancto crearet, septima die ab omni opere suo requieuit. Sed et eadem dona in signatione sua geminantur; quoniam corpus et anima sibi coniuncta simul in gemina dilectione per unctionem Spiritus sancti debent operari timore Domini solo posito; quia ipse quasi in tremore caritatem uenerans, unum super omnia adorari designat. Unde etiam et  Spiritus Domini dominatur fortissimis uirtutibus ab eo clarescentibus, ut a radice rami procedunt, quoniam unus Deus est a quo omnia bona ueniunt, et per quem omnia bona sapienter disposita sunt. Et quia Spiritus Domini super ipsum florem requieuit; spiritus etiam sapientie super ipsum mansit, quoniam magna sapientia apparuit, cum Deus omnia per uerbum suum creauit, sapientia sic diffusa est in illo: quod idem uerbum erat sapientia. Sed ipsum uerbum nondum incarnatum inuisibile fuit: id autem incarnatum uisibile apparuit, quoniam uerbum quod ante omnem creaturam erat in corde Patris per quod omnia facta sunt, et sine quo factum est nichil: ipsum enituit flos sub tempore scilicet emicans in humanitate, bonum intellectum hominibus proferens  suis testificationibus. Quid hoc? Sapientie intellectus congrue adiungitur; quia cum homo a Deo in sapientia creatus sit, Creatorem suum digne intelligere debuit. Ergo ante partum uirginalem Deus intelligendus erat absque ulla dubitatione. Sed post partum, uirginalem predictum florem in carne proferentem, idem flos intelligendus erat Deus et homo, sed non sine admiratione. Et ille intellectus prius inuisibilis, uisus est uisibilis in flore: cum ipse flos hanc intelligibilem causam protulit, quod homo scilicet sapienter intelligit Deum in factis suis. Quomodo? Sapientia est origo bonorum operum, cum homo sapienter ueneratur Deum suum. Cui intellectus adheret, quoniam cum homo per sapientiam bonum operatur, iam illud dilatatur ad alios, ita ut  bonum odorem et dulcem gustum ab ipso emicantem cum gaudio intelligant in eo. In uirgineo quoque isto flore intellectum subsequitur consilium; quia homo intellectum habens, diuino consilio liberandus erat. Inde spiritus consilii et fortitudinis super eum requieuit; quoniam hoc consilium apud Patrem sine tempore fuit, ut uerbum suum incarnaretur, sub tempore perficiens omnia opera sua secundum uoluntatem Patris, et offendens obedientiam per se ipsum, ita ut ipsa ab eo ad homines fulgeret, quatenus eum ita in factis suis imitari discerent. Quod dum ita apparuit in fortissima uirtute totum surgens de diuinitate: fortitudo se in ipso occuluit, quatenus diabolum tanto fortius debellaret quanto  secretius illi se per consilium abscondisset. Quomodo?

Consilio apte fortitudo adheret; quoniam consilium Dei per fortitudinem Filii ipsius regnum diaboli destruxit. Unde idem Filius Dei, fortissimus uidelicet leo, contriuit infidelitatis mortem per splendidissimum lumen quod fides est, quia magna fortitudo est hominem ea per consilium credere que corporali uisu non ualet uidere. Quid hoc? Consilium per coniunctam sibi fortitudinem perforat duritiam lapideorum cordium, que obdurata sunt in consuetudine prauorum morum ita ineptam duritiam transiens quod carnale opus abiicitur, et Dei opus aptissime perficitur. Quapropter et in predicto flore fortitudinem scientia comitatur, quoniam  homines per fortitudinem Dei ad scientiam ipsius ita ut eum cognoscant perueniunt. Hinc est quod et spiritus scientie et pietatis in eo etiam per supernam dulcedinem requiem habuit, quoniam ipse scienter miseriis hominum condoluit; spes etiam existens per quam intratur ad saluationem, cum scelus mundi scienter per mortem suam abstersit in magna pietate. Quid hoc? Scientie pietas recte adiungitur, quia Filius Dei scienter in magna pietate adimpleuit uoluntatem Patris sui. Ipse enim Filius solus natus ex uirgine, transfudit inter populos germen celestis uirtutis; ut sequantur consortium angelorum quod pudicitia castitatis est, quia uirtus hec surrexit in superna pietate: sic uidelicet quod in egrediente uirga de Iesse, uirtutes  floris huius germinarent, quas prima mulier fugauerat dum consensit audiens consilium serpentis, ita quod in ea cecidit omne genus humanum, carens gaudio superne claritatis, nisi quod floriditas uirge illius scienter illud eleuauit per pietatem in sanctitate saluationis. Quomodo? Fortitudini que diabolum deuincit, adherentem illi scientiam, Spiritus sanctus inspirat; cum Deus per fideles homines douotissime in ardentibus desideriis agnoscitur, et intimo tactu fidelis anime desiderantissime amplexatur. Sed et in uirgineo flore pietatem timor Domini subsequitur; quia cum pietas inest fidelibus hominibus, timorem Domini acquirunt, ad explenda precepta ipsius. Unde timor Domini eumdem florem repleuit; quia ipse tantam plenitudinem  uirtutum in se habuit, quod in eo nullus uacuus locus inuentus est, ubi aut mortifera superbia, aut delectatio honoris, aut preuaricatio legis sedem inuenire potuisset; sed totus plenus erat timoris Domini: non querens alienam gloriam ut primus angelus et Adam quesierunt, sed honorans Patrem suum in omni opere suo, dignam ei prebens obedientiam. Ideo et timor Domini initium habet omnis iustitie; quia ipse est finis et initium ceterarum uirtutum, ut requiei septima dies, ostendit completionem et ortum creaturarum. Quomodo? Timor excutit et mouet tremorem, qui radix est germinandi ut fructuose uirtutes procedant. Unde et flos iste plenus timoris Domini est; quia omnia  germina bonorum operum adherent ei, quoniam ipse materia eorum est; flore eodem germinante uiriditatem quarumcunque uirtutum, fructu earum pre ceteris repleto quatenus omnia bona perficiat, ut etiam de ipso Scriptura habet: Sicut malum inter ligna siluarum, sic dilectus meus inter filios. Sub umbra illius quem desideraui sedi, et fructus eius dulcis gutturi meo . Hoc tale est: Filius uirginis, dulcissimus amator caste dilectionis, quem apprehendit fidelis anima desiderans dulcissima eius amplexione integritatem suam coronare, relicto carnali uiro, et se copulans Christo, eumque certissimo federe amans et in speculo fidei aspiciens, est pulcherrimus fructus fructifere arboris, id est Filius uirginis exiens de uirginali candore,  sicut pomum de fructuosa floriditate prebensque escam refectionis esurientibus, et succum dulcedinis sitientibus, et hoc modo ligna siluestria precellens, id est filios hominum qui in peccatis concipiuntur, et in ipsis conuerantur, nec talem fructum afferentes qualem ipse attulit, quoniam a Deo exiuit plenum fructum suauitatis uite afferens, aliis quidem nec uiriditatem nec fructum a se ipsis habentibus sed ab ipso. Quomodo? Ipse per incarnationem suam mundo saluationem dedit, dilectus Dei Filius inter filios hominum apparens qui per feruorem ipsius uirebant et fructum afferebant, sed non tanta plenitudine fecundi quanta ipse repletus erat, quia totus sanctus a Deo exiens de uirgine natus est. Et quare dilectus? Quia ipse hoc  conculcat, quod fideli anime ad celestia properanti obsistit. Unde et sancta anima equissimo iudicio eum dilectum nuncupat: quoniam per fidem dilectionis se ipsam relinquens, et in magno certamine carnalium uoluptatum ad illum beneuole anhelans, atque in ardore lacrymabilis desiderii se ipsam reprobans, ei adheret, ut mulier uiro, cui cum gaudio uoluntatis sue associata est. Et ideo cum in exordio conseruande castitatis ad eum incipit suspirare, ad se ipsam dicit: uolo prosternere carnalem uoluptatem et me coniungere illi sub cuius dilectionis umbra qua me in ardore ardentis desiderii sui a contrario igne obumbrauit sedeo. Quomodo? Dum inebriatum studium in eius amore habens, subiectum in igneum carnis amorem in  consensu anime mee premo. Et ob hoc dulcissimus fructus eius quem gustabam in anima mea suspirans ad Deum, dulcior mihi est in ea super omnem dulcedinem carnis, quam sentiebam in concupiscentiis eius. Et quare dulcis? Quoniam ipse ex uirgine natus habet dulcissimum saporem, et fortissimum unguentum stillans ut balsamum: quod est resurrectio ad uitam in qua mortui erecti sunt, ac continens maximam medicinam que tersit uulnera peccatorum per incarnationem ipsius, que plenissima sanctitatis et dulcedinis in omni genere uirtutum cum uirginitate est. Unde, o uirginitas, que de ignea accensione consistis, robustissimum germen quod de stella maris emicans omnem spurcitiam turpitudinis contra seuissima iacula  diaboli semper dimicans conculcat, gaude in celesti harmonia, in spe consortii angelorum. Quomodo? Spiritus sanctus symphonizat in tabernaculo uirginitatis; quoniam ipsa uerbum Dei semper ruminat, quomodo possit Christum amplexari cum omni deuotione ardens in eius amore, hoc habens in obliuione quod in concupiscentia carnis in ardore incendii fragile in homine est, uni uiro quem nunquam peccatum tetigit adherens, cui et sine omni concupiscentia carnis coniuncta est, semper cum illo florens in gaudio regalium nuptiarum.

Nunc autem quod similitudinem in predictis uirtutibus uides, ita quod omnes ut et alie uirtutes  que supra tibi demonstrate sunt ueluti uestibus ex serico induuntur: hoc est quod in ordine suo piam unanimitatem illa luminaria in mentibus hominum parant, etiam quomodo relique uirtutes in Deo mollitiem indumentorum, id est lenitatem deuotionis in respectione sanctarum animarum, uepribus in duritia uitiorum carentium, habentia. Quod autem quedam albis crinibus retecto capite et absque amictu palliorum incedunt: hoc est quod ille in copula candoris innocentie, ligaturam iuncture prauorum morum in membris fidelium hominum non habent, et quod etiam secularibus studiis circumdate non sunt, omnino fugientes uicissitudinem uitiorum. Sed prima more femineo est capite uelata, itaque quasi casula tanquam crystallus  perlucida induta, quia uinculum subiectionis humiliter Deo subiecta portat, superna scilicet sollicitudine omnem exaltationem diabolicam prosternens, pioque capiti, id est Christo adherens, humillimum quoque sacerdotem et absque omni puluere peccati purissimum in lucidissima cordis puritate incitans, quoniam constricti et humiles purique sacerdotes summi sacerdotes esse debent. Secunda autem nigros capillos habet, manifeste ostendens quod in capite suo Christo abstergit nigredinem peccatorum in hominibus. Tertia uero dissimilis humane forme uidetur; quoniam hoc ministerium habet, ut hominem ita concutiat quatenus terreatur et tremiscat de Dei iudicio. Unde et specie caret hominis, quia homo sepe Deum postponens, timoris  eius obliuiscitur, quod ipsa omnino facere recusat. Prima quoque et quarta atque quinta albis tunicis uestiuntur; quia circumdate sunt ueste innocentie quam Adam perdidit transgrediens piam iussionem, postmodum autem in candidissimo lilio floridissime uirginitatis cum induto opere simplicis in Deo subiectionis recuperata in saluationem, quod ante Deum lucet sicut clarissima stella humanis oculis ignescit. Omnes etiam alba calceamenta habent, excepta tertia secundum speciem hominis non apparente; quoniam ipse pulcherrimum opus sunt in hominibus qui desideria carnis in se ad nichilum deducunt, iuxta exemplum sui Saluatoris, quod est splendor splendidissimus; una earum hominem non simulante, quia non habet respectum  ullius audacie, semper sollicita et non negligens ut homo qui sepius sui ipsius per contumaciam obliuiscitur, ipsa dispensatrix existens iuste admonitionis ut quisque fidelis iudicium Dei caute intueatur, et excepta quarta que crystallinis calceamentis miro modo lucentibus calceatur; quoniam illa in uoluntate sua se constringens, pergit lucidissimum iter Christi, ita mortem etiam in se ipsa per igneum ardorem Spiritus sancti suffocans. Quod autem in eisdem uirtutibus est dissimilitudo: hoc est quod quamuis unius studii unanimitatem habeant, tamen diuersa opera in hominibus operantur.

Propter quod et prima imago pretendit humilitatem: que primitus Filium Dei manifestauit, cum  Deus qui celum et terram in sua habet potestate Filium suum mittere ad terras non dedignatus est. Unde etiam portat coronam auream capiti suo impositam, tres ramos altius exstantes habentem; quoniam ipsa ceteras uirtutes precellens, et suauiter antecedens coronata est corona aurea, scilicet pretiosissima et fulgentissima incarnatione Saluatoris, qui eam quasi in capite, id est in hoc mysterio cum incarnatus est decorauit. Que triangularis existit; quia Trinitas est in unitate et unitas in Trinitate, Filius scilicet cum Patre et Spiritu sancto, unus et uerus. Deus omnia excellens in altitudine diuinitatis. Et pretiosissimis lapidibus uiridis et rubei coloris et albis baccis multo fulget ornatu; quoniam eadem humanitas Saluatoris ostendit  in se altissimam et profundissimam bonitatem sui operis, quod idem Filius Dei operatus est in uiriditate illa cum uirtutes in doctrina eius uirebant, et in rubore sanguinis ipsius: cum mortem passus est in cruce, saluans hominem, atque in clarissima albedine resurrectionis et ascensionis eius, cum quibus omnibus illuminata et ornata est Ecclesia, ut res illa illustratur et decoratur cui pretiosi lapides imponuntur. Quod autem in pectore suo habet speculum lucidissimum, in quo mira claritate imago incarnati Filii Dei apparet: hoc est quod in humilitate que in corde sacrati templi est, in beatissima et splendidissima scientia pie et humillime ac splendide firmissimeque effulsit ipse Unigenitus Dei, in omnibus operibus  suis que corporaliter gessit, in quibus se mundo precipue manifestauit. Unde etiam et ipsa in illustriori parte corda electorum fidelium consignat, in eis tribunal suum ponens, omnes actus ipsorum uidelicet regens et dirigens; quia solidissimum fundamentum omnium bonorum in hominibus est, ueluti etiam in supradicta materna admonitione sua ostendit.

Sed secunda designat caritatem; quoniam post humilitatem illam qua Filius Dei incarnari dignatus est, ostensa est etiam uera et ardentissima lampas caritatis, cum Deus ita dilexit hominem ut propter ipsius amorem Unigenitum suum mitteret incarnandum. Que tota uidetur ut hyacinthus erii in alto coloris, uidelicet tam forma quam tunica  ipsius; quia incarnatus Dei Filius per humanitatem suam illustrauit fideles et celestes homines, ut res illa per hyacinthum illustratur cui imponitur, ita eos etiam incendens caritate; ut unicuique homini indigenti fideliter subueniant: sicut et uirtus hec induitur tunica dulcedinis Dei, hoc habens officium quatenus deuotione, actu et usu omnibus hominibus in recto lumine luceat. Propter quod etiam eidem tunice due zone inestimabili modo, auro et gemmis ornate mirabiliter intexte sunt; que sunt in dulcedine Dei gemina precepta caritatis, bona scilicet et precipua uoluntate quasi auro et iustis operibus ueluti clarissimis gemmis, mirabili dono summi datoris composita. Ita ut super utrumque humerum  eiusdem imaginis zona una usque ad pedes ipsius ante et retro descendat; quoniam eadem precepta in multa sollicitudine portat unum scilicet in Deo ut in humero dextro, et alterum in proximo ut in humero sinistro, sicut scriptum est: Diliges Dominum Deum tuum ex toto corde tuo, et ex tota anima tua, et ex omnibus uiribus tuis, et ex omni mente tua, et proximum tuum sicut te ipsum . Hoc tale est: Sic debes diligere Dominum Deum tuum, qui Dominus tuus est, uidelicet hoc honore quo dominatur omni creature, et Deus tuus quia ipse non habens initium, sed creator omnium existens, ita ut propter amorem eius in corde tuo primum exsuperes et prosternas carnem corporis tui, quod tibi ualde durum est, quia primum deuicta  carne postmodum regnabit spiritus tuus in te, et tunc Deum in anima tua sic intelliges ut mandata eius scienter custodias, atque ea non pigro opere compleas. Et deinde hoc modo omnes uires corporis et anime tue Deo subiiciuntur; quoniam hec prima uictoria in corpore tuo facta est, ita ut tunc in omnibus his propositis causis Deum fortissimum in tua mente comprehendas: quod tibi tanquam firmum propugnaculum est contra insidias inimicorum tuorum, ita ut fortitudinem eius in predictis rebus nullus superare ualeat inimicus, quia mens tua omnia hec continere debet, in se confirmans et consolidans cuncta que agis. Hec ergo facies toto corde, tota anima, et omnibus uiribus, et omni mente tua: ita ut nichil deficiat tibi in fide, quatenus non consentias  ulli rei que repugnat Deo, te diuidens in aliena; sed ut colligas te ad dulcedinem dilectionis eius, diligens et te ipsum. Quomodo? Si diligis Deum, diligis salutem tuam. Et sicut tunc in his omnibus te diligis, sic diliges et proximum tuum, quia quisque fidelis homo est tibi proximus, existens in Christiano nomine ac in fide: ita ut sic gaudeas in eius recta prosperitate, et superna saluatione ut fideliter in fide conseruetur, sicut etiam letaris de tua salute. Hoc ergo geminum opus caritatis sit in homine, descendens usque ad pedes eius, id est ad finem consummationis; ante ipsum, scilicet apparens in lege Dei; et retro, in hominis uidelicet subuentione, ut et homo sic caritatem sectetur, quatenus reiecta morte perueniat ad perfectionem  uite, sicut etiam eadem caritas superius in uerbis suis declarat.

Tertia autem imago significat timorem Domini, qui post hanc caritatem quam Deus hominibus manifestauit, cum Filium suum pro ipsis mortem subire uoluit in mentibus fidelium surrexit, ita ut celestia precepta plenius intelligerent et perfectius quam prius adimplerent. Quam nunc uides in eodem schemate ut in priori uisione eam uidisti; quoniam incommutabilis Deus, simili et non dissimili honore et reuerentia habendus est in omni creatura et factura eius, ut et tibi superius declaratum est. Est quoque maioris et longioris stature quam cetere uirtutes, dissimilisque humane forme; quia  ipsa pre ceteris angustiam et tremorem infert hominibus, ita ut magnitudinem summe maiestatis et altitudinem diuinitatis ipsius perspicacibus oculis semper considerando pauescant; quoniam Deus omnibus hominibus multa ueneratione metuendus est, quia ab ipso et non ab alio creati sunt. Unde etiam eadem uirtus speciem hominis non habet, quia contradictionem illam qua Deo in malefactis resistitur  abiicit figens tantum in timorem cognitionem suam in Deum, pergensque rectissima itinera uoluntatis eius. Ideo et plurimos oculos undique in se habet, tota in sapientia uiuens; quia per oculos boni intellectus, ubique se circumspicit, Deum intuendo in omnibus mirabilibus eius, ita ut in bonis operibus eius rectum iter habeat, et  in malis confusionem diaboli per cognitionem Dei diffugiat; omnis tali modo in sapientia fulgens, quia omnia mortifera spiritui nocentia contemnit, mortem fugiens et iniquitatem relinquens, atque sapienter domum sibi in uita edificans. Induta est quoque quasi umbroso indumento, per quod ipsi oculi prospiciunt; quia circumdata est ualidissima constrictione, frangens desideria carnis in hominibus, et aspiciens per eamdem abstinentiam in lumine uite, in quo mirifice fulget homo in beatitudine. Multoque timore tremit coram me; quoniam angustiam et tremorem ponit in cordibus ignitorum hominum, ita ut turbinem et fragilitatem carnis sue semper habeant in pauore, ne labantur in peccatis, et ne fiduciam suam in se ipsis aut in aliis hominibus  ponant, sed in eum qui regnat in euum, ueluti etiam ipsa ut supra uisum est in querimonia sua ostendit.

Quarta uero declarat obedientiam; quoniam post timorem illum, qui mihi in reuerentia exhibetur, preceptis etiam meis congrue obeditur. Unde et niueum uinculum circa collum portat; quia candidissimas facit mentes hominum, qui per subiectionem fidelis subiectionis ubique fortitudinem colli uoluntatis sue deserunt et innocenti Agno, scilicet Filio meo adherent. Atque manus et pedes candido ligamine habet ligatas; quoniam ad opus Christi et ad uitam ueritatis in albedine uere fidei ligata est, non faciens neque uadens secundum se, sed secundum uocem presidentis Dei, ut etiam in predictis  uerbis suis demonstrat.

Quinta autem designat fidem; quia post obedientiam qua populus preceptis meis obedit in auditu, fit etiam credulus in fide, ea fideliter complens in opere, que solerter percepit in admonitione. Et hec circa collum rubeum torquem habet; quoniam undique in fortitudine sua fideliter perseuerans, martyrio sanguinis decoratur, fiduciam suam non in fallaces uanitates ponens, sed in Deo secundum quod et ipsa de se, ut supra ostensum est, declarat.

Sexta uero prefigurat spem; que post finem credendi in Deum surgit ad uitam in terra non habita, sed in celestibus usque ad tempus perpetue remunerationis celata, ad quam ipsa spes toto desiderio  anhelat ut mercenarius ad mercedem suam, et ut puer ad debitam sibi hereditatem. Unde etiam tunica pallidi induitur coloris; quia fiducia operis sui quasi in pallore circumdatur, cum nondum in presenti remunerata est, sed ad quod semper gemitibus suspirat, hoc futurum multa fatigatione exspectat. Quod autem crux passionis crucifixi Filii mei ante eam in ere apparet, ad quam ipsa oculos et manus cum multa deuotione erigit: hoc est quod ad martyrium eiusdem Unigeniti mei, celesti desiderio quasi in ere plurimam fiduciam in mentibus fidelium parat; ita ut ad eum interiorem uisum fidei et clarissima opera sui laboris humili et sincera intentione erigant, sicut et hec uirtus superius ostendit in oratione sua.

 Sed septima pretendit castitatem; quoniam postquam homines spem suam pleniter posuerint in Deum, crescit in eis perfectum opus. Ita quod se incipiunt a carnalibus desideriis constringere in castitate, que in flore carnis acutissime sentit abstinentiam; ut iuuencula scilicet sentit ardorem concupiscentie nolens tamen in uirum respicere. Sic castitas abiicit omnem spurcitiam in pulcherrimis desideriis: anhelans ad dulcissimum amatorem suum, qui est suauissimus et amantissimus odor omnium bonorum, in deliciis cunctarum uirtutum, uirtutis constantie ab amatoribus suis aspiciendus in timore et pulchritudine anime. Unde et ipso lucidiore et puriore crystallo tunica uestitur, que ita in candore relucet ut aqua resplendet cum sole perfunditur;  quia lucidissima in simplici intentione et purissima absque omni puluere ardentis libidinis concupiscentiarum mirabiliter confortata per Spiritum sanctum, circumdata est ueste innocentie lucente in clarissima albedine fontis aque uiue, qui est splendidissimus sol eterne claritatis. Quod uero super caput eius expansis quasi ad uolandum alis columba stat, uersa secundum faciem illius: hoc est quod castitas in initio suo uelut in capite suo per expansionem et obumbrationem alarum columbe, id est per protectionem Spiritus sancti confortata est, facientis eam diabolicarum insidiarum uicissitudinem transuolare, cum per igneum amorem sancte inspirationis illuc se dirigens aspicit, ubi castitas uultum dulcedinis sue manifestat.  Propter quod apparet etiam quasi in uentre eius ueluti in speculo candidissimus infans, cuius fronti inscriptum est innocentia; quoniam in uisceribus purissime et euidentissime uirtutis huius, est inuiolabilis et pulcherrima certissimaque integritas, habens rudem formam propter integritatem simplicis infantie, sicut et frons, id est cognitio eius non arrogantiam et elatam superbiam, sed simplicem ostendit innocentiam. Et quod in dextra manu regale sceptrum habet, sinistram ad pectus suum ponens: hoc est quod in dextra saluationis per Filium Dei regem cunctorum, uita manifestata est in castitate, sinistram libidinis per eumdem propugnatorem confundentem et ad nichilum redigentem, in  cordibus eum diligentium. Quomodo? Quia non uult libidini ullam dimittere libertatem; sed ut rapax uolucris putridum cadauer rapiens constringit, et ad nichilum deducit, sic ipsam libidinem coram Deo fetentem abiicit et omnino conterit, ita ut nec sub ea spirare ualeat, secundum quod etiam in uerbis suis hec uirtus supra manifestat.

Sed quod in summitate prefate obumbrate columne altam pulcherrimam imaginem uides; hoc est quod summa et precellentissima pietate omnipotentis, in ipsa incarnatione Saluatoris splendidissima uirtus scilicet gratia Dei manifestata est, que fortissima plenitudo existit in Deo: monens homines penitentiam agere, ut per eam relaxentur ab ipsis perpetrate nequitie. Que nudo capite stat;  quia omnibus eam querentibus aperta est dignitas et claritas eius; crispos et subnigros capillos habens, quoniam Unigenitus Dei sub tortuoso et implexo in nigredine infidelitatis sue Iudaico populo, humanitate absque macula peccati in uirginea carne se induit. Et faciem uirilem habet tante ardentis claritatis, ut eam perspicue considerare non possis, ut faciem hominis; quia in gratia Dei in potenti uirtute omnipotentis, Dominus uite in uita apparuit, ita ardens in clarissima diuinitate ut omnem uisum tam inferiorem quam exteriorem hominis excedat, dum adhuc grauedine corporali grauatur, nec ita aperta in secretis suis apparens ut iudicio hominum nuda appareat, sed absconsa; quia iudicia diuine gratie occulta sunt. Quod autem est purpurei et subnigri coloris tunica induta; hoc est  quod opus gratie Dei ardens in caritate se inclinat ad nigredinem peccatorum, quasi ad indumentum hominum. Quomodo? Ita quod monet illos ad salutem eos leuans de luto peccati ad spectaculum luminis per penitentiam, quoniam ut dies fugat tenebras, sic ipsa aufert facinora reedificando in penitentia peccatores ad uitam. Cui etiam super utrumque humerum eiusdem imaginis zona una coloris rubicundi croci, ante et retro usque ad pedes eius se extendens intexta est; quia gratia Dei se inclinans ad fideles homines, in fortitudine et pietate sua leuat eos sursum ad celestia quomodo? Hoc est: his duobus itineribus zonarum tangens uidelicet anxietatem fragilis carnis in sanguinea pugna desudantis, et uirtutem roboris anime in corpore tepentis  et trahens eos in rubeo et in croceo splendore humanitatis et diuinitatis Filii Dei, scilicet serenissimi solis ad amorem supernorum, ita ut sibi ipsi in concupiscentia peccati fidelis homo resistat in integritate gratie tactus; uidelicet coram se ad uirtutes et post se ad mortificationem uitiorum, quatenus uiriliter bono et uero fine consumet opera sua, indutus in eis exoptabili et delectabili textura. Sed quod circa collum habet episcopale pallium mirabili modo auro et pretiosissimis gemmis adornatum: hoc est quod Christus Filius Dei summus sacerdos Patris existens, ubique in fortissima uirtute sacerdotale habet officium, quod auro sapientie et gemmis uirtutum ab imitatoribus ipsius in membris  eorumdem fidelium suorum per gratiam Dei debet decorari. Unde et splendor candidissimus ita eam ubique circumdat, ut nusquam nisi ante a capite uidelicet et deorsum usque ad pedes eius ipsam inspicere possis; quoniam serenissimo candore misericordie Omnipotentis gratia ipsius circumdata est, que in mysterio diuinitatis in retro actis temporibus, ante humanitatem Saluatoris inuisibilis et minus grata latuit, tantum ab eiusdem Saluatoris incarnatione usque ad ultimum membrorum ipsius qui circa finem seculi futurus est quantum humano intellectui possibile est apertius in operibus suis manifestata declaratur. Sed brachia et manus atque pedes ipsius tibi ad uidendum obumbrati sunt; quia fortitudo et opus atque finis itineris gratie Dei in hominibus, nulli grauato corpore ad cognoscendum  plene apparent. Quod uero splendor qui eam circumdat oculis undique plenus est, totusque uiuens: hoc est quod diuina misericordia gratie Dei adiuncta multas miserationes oculorum plurimarum misericordiarum suarum ostendit, in dolores hominum aspicientes qui Deum sequi desiderant, omnisque uiuens est, in consolatione et in saluatione animarum ipsorum nullo modo parans in eis perditionem sed uitam. Atque hac et illac se diffundit ut nubes diffluere solet; quoniam precedit iustos ut sibi prouideant ne cadant, subsequens peccatores ut peniteant et resurgant, omnibus ipsam querentibus celesti dono se manifestans, ita ut nunc latiorem nunc autem constrictiorem se reddat; quia in miseriis et plangentibus cordibus fidelium, aliquando  multa fructuositate exuberat, aliquando etiam in flagitiosis et duris mentibus peccatorum se contrahens, propter ariditatem illorum. Propter quod etiam ipsa precedit et subsequitur, tangit et monet homines, ut predictum est; ut qui filii Dei esse desiderant, uerba eius gaudenter suscipiant et suscipientes compleant, caduca scilicet contemnentes, et mansura complectentes, sicut et eadem uirtus in superiore exhortatione sua filios Dei alloquitur. Qui autem acutas aures interioris intellectus habet: hic in ardente amore speculi mei ad uerba hec anhelet, et ea in conscientia animi sui conscribat.




uISIO NONA.


SUMMARIUM.---uerba sapientie. uerba iustitie. uerba fortitudinis. uerba sanctitatis que triceps erat. uerba dextri capitis. uerba sinistri capitis. Quod Filio Dei incarnato, uocatio noui populi munitione uirtutum; noua constructio exorta est. Quod Ecclesia luce humanitatis Filii Dei illustrata, interiori et exteriori scientie hominum demonstratur. Quod Ecclesia omnem ornatum suum sponso suo transmittit. Quod diuinam sapientiam in ecclesiastico opere, cor hominis perscrutari non potest. Quod de Ecclesia in scientia Dei, preconium adhuc occultatum est et solerti industria, doctorum ad perfectionem quotidie properare non cessat. Quod Ecclesia inexpugnabiliter circumdata est septem donis Spiritus sancti. Quid ecclesiastici doctores apostolica doctrina florentes, unanimi operatione sua Ecclesiam confortant. Quod doctores Ecclesie ad uiam ueritatis fide et opere perduxerunt errantes. Quod apostoli et sequaces eorum, scilicet apostolici uiri, unum tenorem habentes sponse Dei magna pietatis sollicitudine preesse debent. uerba Salomonis ad eamdem rem. Parabola ad eamdem rem. Quod carnaliter uiuentes attendant per scientiam potestatem Dei. De diuersitate multimoda ingredientium ecclesiam et egredientium. De Simoniacis et de occultis diuinis iudiciis super eos. uerba Petri apostoli de eadem re. Quod dignitas regiminis bona est ad utilitatem  temporum a Deo disposita ut per eam discant timere Deum, cui qui resistit Deo resistit. De Simoniacis qui penitent uel qui non penitent. Quod Deus noue sponse dona sancti Spiritus ad defensionem et ad decorem dedit. De sapientia et de statu et habitu eius et quid significet. De statu iustitie, fortitudinis, sanctitatis. De iustitia. De fortitudine. De sanctitate.

 Post hec uidi ultra prefatam columnam humanitatis Saluatoris, turrim lucidissimi splendoris predicto lapideo muro meridiane plage prius uisi edificii ita impositam ut et intra et extra ipsum edificium uideri posset, latitudinis quidem ubique in interiori parte circuitus sui quinque cubitorum, tante autem altitudinis ut eam discernere nequirem. Sed et inter turrim illam et columnam humanitatis Saluatoris, fundamentum solummodo erat positum, muro nondum desuper edificato, sed tantum interruptus et uacuus locus apparens; longitudinis erat cubiti unius ut etiam supra monstratum est. Et turris hec nondum fuerat ad plenum edificata, multa tamen solertia et uelocitate per plurimos operarios assidue construebatur: habens in circuitu  summitatis sue septem propugnacula, mira fortitudine constructa, ab interiore autem parte predicti edificii uidi quasi scalam usque ad cacumen turris illius erectam, et ab imo usque ad summum in gradibus eius quamdam multitudinem hominum stantium igneas facies et alba uestimenta sed nigra calceamenta habentium, et inter eos aliquos similis quidem schematis sed maioris stature et splendoris, ipsam turrim multa diligentia intuentes. Deinde in septentrionali plaga eiusdem edificii, uidi mundum et homines qui de semine Ade procreantur intra predictum lucidum murum speculatiue scientie ipsius edificii, et ambitum circuli qui de sedente in throno protendebatur discurrentes, ex quibus multi idem edificium inter turrim precursus  uoluntatis Dei et columnam diuinitatis uerbi eius: per prefatum murum speculatiue scientie intrando et exeundo transibant, ut nubes hac et illac diffunditur. Sed qui ipsum edificium intrabant, candidissima ueste induebantur. Quorum alii de suauitate et lenitate uestis illius gaudio magno exsultantes eam retinebant; alii autem quasi de grauedine et difficultate eius tristes effecti, illam exuere uolebant. Quos benigne uirtus hec, quam scientiam Dei pridem nominari audieram, sepius compescens, unicuique eorum dicebat: Considera et custodi uestem, qua indutus es. uidique quod quidam eorum iris uerbis castigati quamuis illud indumentum ipsis difficile uideretur, illud tamen cum multo sudore  retinebant; quidam uero uerba illa subsannantes, uestemque ipsam furiose exuentes abiecerunt; ad mundum redeuntes unde uenerant multaque perscrutantes, multa inutilia secularium uanitatum didicerunt. Quorum alii in ipsum edificium tandem reuersi, uestem quam abiecerant iterum tollentes sibi induerunt, alii autem reuerti nolentes ea denudati in mundo ignominiose remanserunt. Et uidi quod quidam sordidissimi et nigerrimi quasi per insaniam excitati, ab aquilone uenientes in ipsum  edificium irruebant, turrimque prefatam bacchando inuadentes in eam ut serpentes sibilabant. Ex quibus quidam ab hac stultitia cessantes, mundi effecti sunt; aliis in eadem nequitia et sorde sua perseuerantibus. Sed et intra idem edificium conspexi uersus eamdem turrim quasi septem albi coloris marmoreas columnas, in miram rotunditatem tornatas, stantes, altitudinis septem cubitorum, et in summitate sua quasi ferreum et rotundum habentes tabulatum, decenter aliquantulum in altitudinem sursum erectum; in cacumine autem eiusdem tabulati uidi quasi pulcherrimam imaginem stantem, et ad homines in mundum aspicientem, cuius caput ueluti fulgur tanto nitore radiabat, ut illud ad plenum non possem considerare. Et manus  ad pectus suum reuerenter composuerat, pedibus eius in eodem tabulato mihi ad uidendum occultatis. Circulum autem in modum corone multo fulgentem splendore gerebat in capite. Sed et tunica aurei coloris induebatur; in qua a pectore deorsum usque ad pedes zona una descendens, pretiosissimarum gemmarum ornatu uiridis scilicet albi et rubei atque aurei purpureo fulgore interlucente coloris decorabatur. Et clamabat ad homines qui in mundo erant; ita dicens: O tardi, cur non uenitis? Nonne succurreretur uobis, si uenire uelletis? Cum ceperitis uiam Dei currere, culices et musce strepitu suo uobis impedimento sunt. Sed uos flabellum inspirationis Spiritus sancti accipite, et eas a uobis citius abigite. uobis currendum est, et a Deo uobis  est etiam auxilium sperandum. Ad seruitium Dei non ficte uos exhibete, et confortabimini manu ipsius. Sed in pauimento illius edificii tres alias imagines uidi; quarum una prefatis columnis accliuis erat, et relique due ante ipsam sibi collaterales stabant, se omnes ad columnam humanitatis Saluatoris, et ad prefatam turrim dirigentes. Que autem ipsis columnis accliuis erat, tante latitudinis apparuit, ut latitudo quinque hominum sibi astantium notari potest, tante autem proceritatis ut longitudinem eius perfecte discernere non ualerem, ita etiam quod per omne hoc edificium prospiceret. Magnum etiam caput et claros oculos habens acutissime in celum aspiciebat, tota candida et perlucida existens ut serenissima nubes est.

 Aliam autem formam hominis in ea nullam conspexi. Et per totum edificium ad omnes reliquas uirtutes clamauit, dicens: Omnes strenue surgamus, quia Lucifer tenebras suas per omnem mundum diffundit. Aedificemus turres et confirmemus eas celestibus propugnaculis, quoniam diabolus aduersarius et impugnator est electorum Dei. Qui ut primitus plurimum uoluit et tentauit in sua claritate, sic etiam nunc plurimum uult et tentat in sua  tenebrositate. Nam malitiam et nequitiam suam sufflando et spargendo dilatat, nec ab hoc cessare uult. Aduersum hec nos celestes milites sumus positi in malitia et nequitia sua illum superare, alioquin homines pre illius impugnatione non poterunt in mundo saluari. Et ut ipse in primo ortu suo repugnare tentauit diuinitati, sic etiam imitator eius Antichristus in nouissimo tempore resistere tentabit incarnationi Domini. Lucifer cecidit in initio temporum, et Antichristus corruet in fine eorum. Tunc quis Deus uerus sit cognoscetur, et quis sit qui nunquam cecidit uidebitur. Ut autem Lucifer sectatores habuit demones, qui eum ab altitudine celi secuti sunt in casum damnationis, sic et adhuc habet homines in terra qui eum sequuntur ad interitum  perditionis. Sed nos uirtutes posite sumus contra astutias et exsufflationes eius quas emittit ad absorbendas animas, ita quod omnes artes eius ad nichilum per nos in animabus iustorum redigantur, quatenus ex omni parte confusus appareat. Unde et per nos Deus agnoscetur, quia non debet occultari, sed manifestari, quoniam iustus est in omnibus. Prior autem illarum que ante hanc imaginem sibi collaterales stabant, armata uidebatur, galea scilicet, lorica, ocreis, ac ferreis chirothecis induta, tenens etiam euaginatum gladium dextra, hastam autem sinistra. Et sub pedibus suis horribilem draconem conculcans: os illius ferro haste transuerberabat, ita ut ipse immundissimas spumas euomeret. Sed et gladium quem tenebat quasi ad feriendum  fortiter uibrabat. Et dixit: Fortissime Deus, quis potest resistere et tibi repugnare? Hoc non potest serpens antiquus, draco ille diabolus. Unde et ego tuo auxilio, illi repugnare uolo, ita ut nullus mihi preualeat aut me deiiciat, nec fortis nec debilis, nec princeps nec abiectus, nec nobilis nec ignobilis, nec diues nec pauper. Ego ut fortissima calybs esse uolo, omnia arma ad bella Dei apta faciens inuictissima, in quibus sum acies acutissima, quoniam nullus perfringere poterit in te fortissimo Deo per quem etiam surrexi ad eiiciendum diabolum. Unde et fragilitati hominum semper certissimum ero refugium, dans mollitiei ipsorum incidentem gladium ad se defendendum. O miserantissime  et piissime Deus, adiuua contritos corde. Altera uero imago triceps apparebat, ita ut in naturali loco capitis, et in utroque humero suo caput appareret, medio tamen alia duo aliquantulum supereminente. Sed et ipsum medium et quod a dextris eius erat, tanto fulgore radiabant, ut claritas ipsorum uisum meum reuerberaret. Ita quod utrum uirilem an muliebrem formam haberent, perfecte considerare non ualerem, illo autem quod a sinistris apparebat aliquantulum obscuro, et muliebri consuetudine, candido uelamine uelato. Tunica uero ex albo serico illa imago induta fuerat, et candidissimis calceamentis. Et in pectore suo signum crucis gerebat, circa quod etiam splendor magnus in pectore eius uelut aurora fulgens rutilabat. In dextra  autem nudum uersabat gladium, quem pectori suo et cruci cum multa deuotione applicabat. Et uidi in fronte medii capitis scriptum, sanctitas, et in fronte dextri, radix boni, et in fronte sinistri, non parcens sibi. Et medium ad alia duo aspiciens, dicebat:

Prior de sancta humilitate in ipsa nata sum, ut infans nascitur in matre. Per ipsam etiam educata et confortata sum, ut per nutricem puer enutritur ad fortitudinem. Mater mea humilitas uincit et superat omnia contraria, que aliis etiam intolerabilia sunt. Et caput quod ad dexteram eius erat respiciens ad caput principale, ait: Ego in primo ortu radico in monte excelsi culminis, qui Deus est. Et ideo, o sanctitas, ut stare possis, oportet  ut adheream uisceribus tuis. Quod autem ad leuam ipsius stabat etiam ad ipsum principale caput suum aspiciens dicebat: O ue, o ue, o ue: quomodo tam rigida et inflexibilis sum, quod me tam difficile superare possum, o sanctitas, ad tuum auxilium? quia sine me stare non poteris, si fugero. Ah! ah! ah! bonum negligenti, quia me tamen oportet inquietissimam spinam eradicare, que me pungendo conatur in perditionem impellere, si eam non eruero antequam in me tota defigatur, et antequam uelut in putrido cadauere in me confoueatur. O sanctitas, ut libere perseuerare possim in te, rapacissimum diaboli laqueum deuitare uolo, et eum dirumpere in uero Deo. Et iterum qui sedebat in throno ut supra, hec mihi manifestauit,  dicens: Incarnato Dei Filio, uocatio noui populi per doctrinam ipsius in Spiritu sancto ad saluationem subleuata surgens confortatione fortium hominum in exhortatione beatarum uirtutum munita aduersus immanissimum hostem, cui nullus hominum resistere ualet, nisi gratia Dei adiutus, ita se inexpugnabilem Dei adiutorio exhibet ut nulla arte insidiarum eius euelli aut deleri possit a Deo. Unde et turris quam uides ultra prefatam columnam humanitatis Saluatoris prefigurat Ecclesiam; que Filii mei incarnatione completa, noua constructio in omni bono opere exorta est, in fortitudine et altitudine celestium actuum, ut munitissima turris ad resistendum iniquitati opposita  diabolo. Quapropter et lucidissimi splendoris est predicto lapideo muro meridiane plage ipsius edificii ita imposita ut et intra et extra ipsum edificium uideri possit; quia serenissima luce humanitatis Filii Dei illustrata, uiuentes lapides per calorem Spiritus sancti hoc modo succensos, in diuino opere habet, ut et interiori scientie Scripturarum celestis intellectus ac exteriori stultitie secularium rerum ac fidelibus et infidelibus in edificatione illa quam summus Pater per Unigenitum suum operatur aperte demonstretur. Et latitudinis quidem ubique in interiori parte circuitus sui, quinque cubitorum est, quoniam amplitudinem omnis intime inspectionis et intentionem totius continue meditationis per quinque sensus sui ornatus  in infusione Spiritus sancti, cum omnibus uirtutibus illis quas uerus agnus ei manifestat, ad honorem eiusdem Agni uidelicet sponsi sui remittit. Tante autem altitudinis apparet, ut eam discernere nequeas, quia maior altitudo et profunditas diuine sapientie et scientie in ecclesiastico opere est, quam cor humanum fragile et mortale perscrutari possit sua estimatione.

Sed quod inter turrim istam et columnam humanitatis Saluatoris fundamentum solummodo est positum muro nondum desuper edificato, sed tantum interruptus et uacuus locus apparens, longitudinis cubiti unius ut tibi etiam supra premonstratum est: hoc est quod de Ecclesia in desponsatione filio meo adiuncta, magnum adhuc preconium in scientia  Dei quasi in firmo fundamento occultatum manet, quod nondum in completo opere perfectionis propalatum resplendet, sed sine apertione in humanis cordibus latet, longitudinis tamen unius cubiti, quoniam sensus hominum in potestate unius ueri et omnipotentis Dei sunt, ita quod etiam homo in scientia boni et mali per intellectum suum potest capere quod sibi utilius sit, ut et tibi aperta ostensione supra manifestatum est. Et quod turris hec nondum est ad plenum edificata, multa tamen solertia, et uelocitate per plurimos operarios assidue construitur: hoc est quod eadem Ecclesia ad cursum et ad statum illum nondum peruenit, ad quem peruentura est, quamuis multa sollicitudine et industria per celeritatem temporum labentium, in  transeuntibus et superuenientibus filiis suis quotidie sine dilatione ad effectum decoris sui properare non cesset.

Habet tamen in circuitu summitatis sue septem propugnacula, mira fortitudine constructa, quoniam circumdata est in celsitudine celestium operum septem inexpugnabilibus donis sancti Spiritus, que tante uirtutis existunt, ut nullus aduersarius ea possit destruere uel per altitudinem mentis sue ad ea superbe ualeat pertingere.

Quod autem ab interiore parte predicti edificii uides quasi scalam usque ad cacumen turris illius erectam: hoc est quod in opere illo quod supernus pater in diuino consilio per Filium suum operatus  est, multi in unanimitate gradus florent in simplicitate constitutionis ecclesiastice processionis, scilicet ad altitudinem celestium secretorum pertingentes, in quibus Ecclesia confortata et roborata est consistit. Et ab imo usque ad summum in gradibus eius quedam multitudo hominum stat, quia a primis temporibus desponsationis ecclesie usque ad nuptiale tempus illud, cum ipsa aperte cum sponso suo in pleno muro filiorum suorum gaudebit, in gradibus constitutionis preceptorum Dei, cum quibus ipsa edificata est lucebunt apostolica luminaria, eam a tenebris infidelitatis sua tuitione defendentia.

Unde etiam igneas facies et alba uestimenta sed  nigra calceamenta habent, quoniam in intellectuali sensu eorum, id est apostolicorum rectorum spectabilis fides credere scilicet in unum Deum per ardorem sancti Spiritus in ipsis quasi facies accensa est, ita quod et per purissimam claritatem in ueste bonorum operum coram Deo et seculo resplenduerunt, nigris tamen indumentis pedum apparentibus, quia itinera infidelitatis et sordis multiplicium scelerum incredulorum pertransierunt, quos suo exemplo ad uiam iustitie  tamen conuertentes perduxerunt. Sed quod inter eos aliqui similis quidem schematis, sed maioris stature et splendoris apparent, hoc est quod inter eosdem ecclesiasticos defensores, primi fundatores ipsius Ecclesie sunt, qui eam primum post Filium Dei sua predicatione edificantes eumdem quidem  tenorem habent quem et sequaces eorum qui eos precipue imitari noscuntur, quoniam secundum hoc ut illi precesserunt, sic isti subsecuti sunt, eis tamen forma prestantes, quia ipsi alium nullum predecessorem habebant, a quo exemplum noue gratie traherent preter Filium Dei, ab cuius ore uerbum uite audierunt, atque eos claritate precellentes, quoniam fulgorem incarnationis eius pre ceteris presentialiter uiderunt. Qui et ipsam turrim multa diligentia intuentur, quia sponse Dei in amore diuino, sue pietatis sollicitudine adesse non cessant, ut in robore suo perfecte consistat, ut scriptum est: Sicut turris Dauid collum tuum que edificata est cum propugnaculis.  Mille clypei pendent ex ea, omnis armatura fortium.  Hoc tale est. Ut incarnatio Filii summi rectoris, fortissimi scilicet leonis ex uirginea floriditate uenientis fortissimum instrumentum noue gratie posita est, sic fortitudo fidei tue, o noua sponsa, incorrupta durans, certissimum munimen fidelis populi constituta est. Quomodo? Fortissimis uiribus tuis adsunt et adherent omnes munitiones filiorum tuorum; qui nutriendi sunt noua illustratione riuulorum e uino et purissimo fonte stillantium, quos habes in hac fortitudinis coniunctione; ut collum reliquo corpori coniunctum est, ita ut nec destrui nec dissipari possis, sicut nec uictoriosa instrumenta ueri Dauid poterunt superari. Quomodo?  uirtus Christi Iesu Filii Dei fortissima turris est: in qua uictoriosissime militie fidelium inuictissima probatione exercentur, quibus nullus aduersarius se preualere gloriabitur, quia in se Christum uerum Deum et hominem continent; per quem in secunda regeneratione omnis compago filiorum tuorum in salutem decentissime protenditur. Unde est illa purissima incarnatio a prophetis predicta, et pretiosissimis lapidibus uirtutum adornata cum propugnaculis apostolice doctrine, id est cum plantatoribus iustitie ueri luminis in uniuersum orbem ad salutem credentium propalata est, ut hec parabola demonstrat: Dominus quidam urbem marmoream habens in quam magna uoce intonuit, plurimis celaturis muros eius interius celauit,  ex quibus acutissimam limationem impolitorum lapidum spirauit. Quo facto, idem dominus in unico uerbo suo aquis aquarum dicebat, ut sua effusione equalitatem facerent supra montes. Et hoc etiam peracto, ignem ignis similiter admonuit, ut parua tabernacula pararet. Quo etiam adimpleto, eadem tabernacula ita in altum profecerunt, ut urbem illam celeri profectu suo excellerent altitudine. Hoc tale est: Dominus iste est quem nunquam precessit alius dominatione; sed ipse solus super omnia et in omnibus est, quia nichil ante eum, nec post eum inuentum est, ac ideo Dominus omnium est. Hic nobilem urbem chorum scilicet prophetarum aduersus rabiem secularium tempestatum fertem et constantem in sua potestate habuit; quoniam infusione  Spiritus sancti repleti erant, cum in eos idem Dominus uoce magna intonuit ita quod in eis inspirationem illam suscitauit, qua mysteria eius obscuris uerbis protulerunt, ut primum sonus auditur cum nondum uerbum cognoscitur, sonum tamen prophetie eorum, uero uerbo Filio, scilicet Dei incarnato subsequente. Qui Dominus multiplices celaturas in cordibus eorum fecit: cum intellectum ipsorum multiplici spiritu sapientia infudit, ita quod in spirituali sensu profunda Dei tam presentis quam futuri uidelicet seculi prophetauerunt, per quem efficacissimos sermones contra contrarios mores hominum protulerunt, quibus durissima corda Iudeorum ad lenitatem et pietatem felicium  actuum prouocauerunt. Sed incarnato uerbo Dei, celestis Pater in eosdem Filio suo innuens apostolis (qui homines existentes segregati erant de communi populo ut purissimi riuuli eliguntur de ceteris aquis fluentibus in plano dicebat; ut inundatione uere fidei effluerent in orbem terrarum, deprimentes et conterentes magnum schisma contemptus, sufflatus superbie et exaltationis culture idolorum, ut homines uerum Deum cognoscendo desererent infidelitatem suam in predicationne illorum. Qua fide in populis roborata: idem prouisor uniuersorum ignitas mentes electorum suorum, qui accensi fuerant de ignitis cordibus illorum quos Spiritus sanctus in igneis linguis adueniens tetigerat, suauiter etiam in Spiritu sancto admonuit, ut  contemptores mundi effecti in contemplatione celestis uite, paruuli et pauperes spiritu esse non abnuerent; sed ut per hec parua habitacula humilitatis, sibi supernas diuitias compararent. Que humilitatis opera dum contemptores caducorum in excelso studio subtilissima precepta Dei semper ruminantes imitarentur, ut martyres, uirgines et reliqui suimetipsorum abiectores, ita in hac sui contritione ad amorem celestium ascenderunt; ut etiam agricolas in uinea ueteris Testamenti laborantes in uelocitate bonorum studiorum suorum superarent, dum semetipsos quasi pro nichilo habentes toto desiderio ad eterna anhelarent. Unde et mille clypei, multe perfecte uidelicet defensiones perfecte fidei noua gratia, pendent a Filio Dei;  dum primi pastores Ecclesie exemplum ab ipso trahentes et ob spem supernorum semetipsos conculcantes, catholicam fidem sanguinis sui effusione roboratam, ab ignitis iaculis diaboli  protegunt, quis multiplices uirtutes armature celestis militie in ceteris electis subsequentes; etiam in hoc seculo amori Dei obsequuntur. Quomodo? Quia antiquus serpens primo homini pessimun fetorem contemptus Dei insufflauit: idcirco et ipse diabolus odore omni aromatum castitatis, scilicet et continentie ac ligature preceptorum Dei, nec non societatis Christi, iugum eius sufferre atque contemptus totius mundi durissime in his sibi contrariis celestibus iaculis transfigitur, ita quod abiectus de ciuitate Dei, confusus  et conculcatus in aperta sue damnationis parte a fidelibus abhorreatur.

Quod autem in septentrionali plaga illius edificii uides mundum et homines qui de semine Ade procreantur, inter predictum lucidum murum speculatiue scientie ipsius edificii et ambitum circuli qui de sedente in throno protenditur discurrentes: hoc est quod in carnalibus desideriis que respicientia ad imbecillitatem uersantur in terrenis secularium cupiditatum mundus et mundiales homines de culpa primi parentis positi sunt, ex altera parte scientia boni et mali ipsis apposita, ut ad opus Dei per bonum accedant, et malum effugiant, et ex altera potestate Dei illis ostensa, ut et se sub maiestate eius esse sciant, et omnia facta sua ab ipso  examinari non dubitent.

Unde et multi edificium ipsum inter turrim precursus uoluntatis Dei et columnam diuinitatis uerbi ipsius per prefatum murum speculatiue scientie intrando et exeundo transeunt, ut nubes hac et illac diffunditur; quia multum diuinum opus ueteri Testamento et nouo exordio admoniti aggredientes, ipsum per speculatiuam scientiam relictis carnalibus desideriis intrant, multique uoluptates suas sequentes illud in malis concupiscentiis suis ibidem exeunt; ita quod in uoluntate sua siue ad bonum siue ad malum, in uelocitate nubium, id est in motione cogitationum suarum se hac et illac relaxando deducunt. Sed quod ii qui ipsum edificium intrant,  candidissima ueste induuntur: hoc est quod ii qui opus Dei bona uoluntate aggrediuntur, purissima et lucidissima ueste uere fidei ut Deum cognoscant per misericordiam ipsius uestiuntur. Quorum alii de suauitate et lenitate eiusdem uestis gaudio magno exsultantes, eam retinent; quia contrito et humiliato spiritu, imbuti dulcissima et lenissima catholica fide, ac perfusi interiore liquore sanctitatis, semper interioribus oculis letantur in celestibus, ea deuotissime adimplentes retinentes que ipsis Spiritus sanctus inspirat. Alii autem quasi de grauedine et difficultate eius tristes effecti, illam exuere uolunt; quoniam ueluti grauissimo onere grauati et quasi difficillima uia impediti, inquietissima et amarissima consuetudine illicite uoluptatis  se intrinsecus dilaniantes et macerantes, fidem in operibus suis abiicere conantur, nec diuinis preceptis se commoueri patiuntur. Quos benigne uirtus hec quam scientiam Dei nominari audisti, sepius compescens, unicuique eorum dicit uera admonitionis sue, ut predictum est; quia altissimus Deus presciens molliri corda durorum lapidum in hominibus flectit se in misericordia sua ad eos  frequenter commonens illos ut intra se gementes et flentes ipsum orent quatenus eos liberet de importunitate nequitie sue qua diabolica suasione perfusi sunt, ita ut in hac penitentia possint reuerti ad intellectum bone uoluntatis, recordantes uestis innocentie quam susceperunt in regeneratione spiritus et aque. Sed ut uides quod  quidam eorum his uerbis castigati quamuis idem indumentum ipsis difficile uideatur, illud tamen cum multo sudore retinent: hoc est quod ipsi inspiratione Spiritus sancti admoniti in fide quam suscipiunt quasi grauem et difficilem mentibus suis uiam arripiunt, sed eam quamuis multo labore tamen non desperantes nec tedio torpentes tandem perficiunt. Quidam uero eadem uerba subsannantes, uestemque ipsam furiose exuentes abiiciunt, ad mundum redeuntes unde uenerunt, multaque perscrutantes, multa inutilia secularium uanitatum discunt; isti sunt qui legem Dei et iustitiam eius derisui habentes, fide catholica in uanitatibus errorum suorum se denudant, eam abnegantes in operibus malignis que pertinent ad mortem, et ad  mundi huius uanitates se declinant, quas prius ficte dimiserant, ac libidinosa facta in actibus peruersis sciscitantes ardentem gustum seculi discunt atque eum diabolicis irrisionibus secundum deceptionem illius peruertunt. Quorum alii in idem edificium tandem reuersi, uestem quam abiecerant iterum tollentes sibi induunt; quia isti ad opus diuinum de uia erroris sui redeuntes ueniunt, et schisma diaboli quod secundum uoluntatem illius acceperant abiicientes, habitum uere fidei quem in baptismo susceperant et quem ipsi in erroribus suis uerum Deum deridentes abiecerant, iterum puro et simplici corde confitentes resumunt. Alii autem reuerti nolentes, ea denudati in mundo ignominiose  remanent, quoniam ipsi ad Deum pura penitentia redire contemnentes ueste inocentie spoliantur, et idcirco nudi a bono fidelium operum, sed pleni malo uitiorium diabolicarum artium, in nequitiis mundialium uanitatum cum maxima confusione tam presentis seculi quam futuri uitam suam usque ad mortem impenitentes deducunt.

Sed quod uides quomodo quidam sordidissimi et nigerrimi quasi per insaniam excitati ab aquilone uenientes in ipsum edificium irruunt turrimque prefatam bacchando inuadentes, in eam ut serpentes sibilant: hoc est quod quidam scelerati homines sub mobili calore leti stuporis, sordentes per nigredinem diabolice aspectionis Deum aspiciunt, nec causam illam quam desiderant per donum sancti  Spiritus querunt sed diabolica arte afflati et incitati atque a parte damnationis missi callida arte diuinum opus intrant, ac furtim subtrahendo et palam rapiendo atque in insaniam bacchando temere per nefandissimam pecuniam horribilis diabolice nigredinis, constituta a Deo officia deglutiunt et Ecclesiam hoc modo per insanum furorem conturbantes, in eam sibilos deceptionis antiqui serpentis dant. Quomodo? Diabolica astutia tandiu incautos homines afflant, donec eos secundum uoluntatem suam per mortiferam emptionem exsuperant, hoc sibilo iactantie Ecclesiam contaminantes dum sic furantur potestates que mea ordinatione constitute sunt. Qui quoniam hec faciunt: a conspectu meo impenitentes proiecti sunt, nec in his  factis eos scio; quia ea per se et non per me adepti sunt, ut Osee seruus meus ostendit, dicens: Ipsi regnauerunt, sed non ex me, principes exstiterunt et non cognoui. Argentum suum et aurum suum fecerunt sibi idola ut interirent . Hoc tale est: Homines uoluntatem suam sequentes, computant et constituunt in se ipsis quidquid eorum proprius appetitus deliberat. Quid hoc? Concupiscens uidelicet concupiscentia eorum que in ipsis est; suadet ut dominentur hominibus furtiuo et rapto honore, non postulato nec sumpto, nec constituto ex me, quod tamen aliquando ita fieri permitto; ut iudicialis pena superueniat eis ob proprias uoluntates eorum, quia me in hoc non quesierunt. Et quid hoc eis prodest? Quia in hoc non uiriditatem sed ariditatem  habent; et quoniam hoc non plantatur sed inutilis herba nascitur in eis absque trunco. Infructifere enim herbe de terra facile nascuntur per se; fructifere autem seminantur et plantantur magno labore. Sic permitto quod aliquando terrenum desiderium hominis, sine radice in malo facile floreat, plantationem boni non querens; quia uiriditatem estatis non habet, permittens etiam quod aliquando rectum desiderium eius bene radicatum in bono: fructum per multas miserias afferat, rigationem sanctitatis amans, quoniam asperitate hiemis caret. Unde etiam sepe uiles homines precellunt in principatu communem et utilem populum, ut inutiles herbe aliquando excelsiores sunt utilibus; ipsis tantum positis in propriis desideriis suis non mea  plantatione, aut tactu cognitionis doni mei, aut ordinationis mee radicatis, sed hoc iusto iudicio permitto fieri; quia illud a me non quesierunt, sed intra se ipsos constituerunt, unde et mihi super hoc in iudicio meo respondebunt. Nam et felicitatem optime doctrine quam in animo suo ab omni indignitate infidelitatis deberent examinare ut argentum purgatur a cuncta falsitate, et utilitatem profundissime sapientie quam in uoluntate sua deberent ordinare splendidissima fide, semper uidentes quomodo Deus colendus, uenerandus, et confitendus sit; faciunt sibi in contrarietatem uanitatis. Quomodo? Ipsi incuruant eam ad maximam infelicitatem, intellectum suum quem a Deo habent insatiabilibus  concupiscentiis carnis sue offerentes; quasi fetens et putrida ipsa caro eorum deus sit, nolentes oculos suos erigere ad Deum qui formauit illos, sed uoluntatem suam pro Deo habentes, quoniam secundum hoc uiuunt; ut in se ipsis ordinant et constituunt. Hoc autem ideo non faciunt; ut agrum illum qui gignit cibum uite eterne possideant, sed ut absint ab eo et impenitentes in perpetuum intereant, quoniam ille quem pro Deo colunt mortuus est: sicut et ipsi mortui sunt, uidelicet tam uenditores quam emptores spiritualium, hoc esse desiderantes quod a me non quesierunt. Nam qui potestatem per uesanam concupiscentiam inuadit, ita quod rationabile donum Spiritus sancti uenale facit; quomodo posset ex tali uenditione saluari? quia homo qui  substantiam suam alienis uendit, ea non debet amplius uti. Et quomodo deberet etiam mercator ille uti empta saluatione quam a Deo nolebat recipere, sed festinauit eam adipisci pecunia, quam tamen ut adipisceretur recto iudicio suo Deus fieri permisit? Nam quibusdam Deus indignatus illud eos furari permittit; pro quo tamen occulto iudicio in presenti eos punit, et non in futuro; ut secundum quod in obliuione Spiritus sancti amauerunt, in se ipsis confundant, ita quod per confusionem hanc ad hoc perducuntur ut ad Deum in penitentia reuertantur; unde et hac peracta remissionem in futuro consequuntur. Quosdam autem in hoc tolerat, non in presenti eos crucians, sed iusta ex causa in futurum differens, quia uoluntatem suam pro Deo  habent; quapropter et ipse eis in futuro ostendit, quod uoluntas eorum ipsis in amaris cruciatibus prosit. Sed et alios tam in presenti quam in futuro punit, quoniam clarus eorum intellectus in ipsis uilem ac contemptibilem sua sponte se facit, imitans diabolum in malis suis. Alios quoque ad hoc peruenire permittit; ut ipsum malum in penitentia eorum confundatur, cum se pro perpetrata iniustitia acriter punientes, illam quasi putridum cadauer adiiciunt. Quibusdam uero ne hoc adipiscantur, misericorditer resistit; quia si ad illud pertingerent, penas gehennales non effugientes in eis fortiter cruciari mererentur. Quicunque autem prostituerit aut sibi usurpauerit cathedram potestatis in consilio patris sui qui pecunia est, quoniam ipsa pater  illius efficitur in mercatu, ipsi perditionem acquirens ab illa dignitate; et ille qui dedit et qui accepit abiiciendus est, quia si homini pecus suum furtim ablatum et alii uenundatum fuerit; ille cui ablatum est, repertum cum omni iure repetit, qui uero uendidit aut qui emit, absque contradictione uterque dimittet illud. Sic et dignitas potestatis que secundum iustitiam meam debet possideri, si per aliquem furtiuo munere diripitur, et in alios peruerse dissipatur; a me cum districto iudicio requiritur, ac propterea ille qui eam in mercatum posuit, uel qui eam indigne comparauit, utilitate illius iusto iudicio uterque carebit, quia templum nomini meo consecratum, donum rapine fecerunt. Quomodo?  Sapientiam et consilium quod a me in corde suo habuerunt: sua sententia in forum posuerunt. sibi ex hoc pecuniam iniquitatis in aliorum perditione recipientes. Quapropter mercatum illum in amara penitentia abiicient; uel mihi inde in igne diri ardoris respondebunt. Nam qui uiuentem dignitatem quam spiritus in spiritualibus apicibus uiuificat, mortuo pretio comparans ad fetorem scaturientis putredinis perducere conatur: ex ipsa presumptionis peruersitate  in perditionem detrudetur, ut accensus in Spiritu sancto desertor erroris relinquensque omnia filius columbe Petrus, transeunti turbini qui in teterrima nigredine lucem uolebat absorbere dicit: Pecunia tua tecum sit in perditionem; quoniam donum Dei  existimasti pecunia possideri. Non est enim tibi pars neque sors in sermone isto. Cor enim tuum non est rectum coram Deo . Hoc tale est: Pecunia fallacis confidentie tue quam habes in aliena re ut dominum, ipsa autem te habens ut mancipium imo ut nichilum, sit tibi in perditione gehennalis ignis; si hoc donum quod ignei Spiritus sancti est, per nefas pecunie comparatum, impenitens retinueris, quoniam in transitoria scientia anime tue accensionem ipsius acutissimi inspectoris, fallaciter existimasti pecunia possideri; quam diffisus es te posse habere dono Dei. Si autem ob causam hanc penitueris: illud quod emisti dimittes, pecuniamque quam pro ipso dedisti sic perditam senties, quia quod eternum est, cum luto mercari uoluisti ab illo, qui te formauit  ex limo. Sed te in illa emptione durante, non habebis partem lucis in consortio supernorum angelorum; quoniam in sermone lingue tue rapacitatem cordis tui protulisti, aliud concupiscens quam ciues eterne claritatis desiderent. Unde et cor tuum in hac peruersitate coram Deo iniustum est: hoc uolens habere per emptionem pecunie, quod gratis a Deo donandum est. Itaque desertores huius diuini pacti, quia illud querere deberent gratuito dono Spiritus sancti et non faciunt, iusto iudicio per me uanis simulacris comparantur; quoniam ut illa opus manuum existentia a ueritatis consortio sunt uacua, sed tamen ab infidelibus pro Deo coluntur, sic et isti per contrarietatem terrenorum munerum illuminatione Spiritus sancti carentes, fallaces magistri  efficiuntur, non electi in suspirio anime sue ueluti officio illo sint indigni, sed in flagrante superbia illud ab hominibus accipientes uoluntatem meam in hoc non considerantes. Quapropter nescio unde sint illi et quasi alieni sunt a me; quia ob hanc iniustitiam suam si sic perseuerauerint, a me proiecti sunt. Si autem ex toto corde penituerint, eos suspiciens, gaudium super ipsos faciam angelorum.

Sed, quamuis iniuste agant qui peruerso ardore has dignitates desiderant, nec eis consentiendum sit qui eas sua nequitia inuadere nituntur, ut dictum est; ipsa tamen regimina bona ad utilitatem hominum a Deo bene disposita sunt, nec eis superbe et pertinaciter resistendum est, sed potius in amore meo obediendum. Unde nullus fidelium qui Deo uult digne  obtemperare opponat se magisterio sibi presidenti: quoniam illud imitatur honorem Dei, custodiens et pascens oues ipsius, ut honor ipsarum ouium non dissipetur in alienum qui fur et latro est; quia ut nullus debet repugnare Deo, sic nemo debet insipienter resistere magisterio suo. Ergo omnis homo uiuens in anima et corpore altioribus se dignitatibus, siue corporales siue spirituales iustitias retineat: subiectus eis debet obedire ut in timore magisterii earum dirigatur constituta lex hominum, ne ipsi deuiantes in indisciplinata libertate uoluntatis sue sibi ipsis legem ponant secundum quod uoluerint, sic errantes in uia Domini, quia ne errent; propter hoc potestas a Deo est. Quomodo? Inspiratione Spiritus sancti regimina hominum disposita  sunt; ut per ipsa discant homines timere Dominum. Que si illi secundum libitum suum in contrarietatem peruerterint; non tamen sic in uoluntate Dei est, sed in secreta permissione eius ut iusto iudicio concupiscentia illorum in peruerso ardore ad detrimentum sui compleatur. Ergo dignitates potestatum inspirate a Deo ad utilitatem hominum ob magnam necessitatem eorum ab ipso iuste ordinate sunt; ne plebs Dei more pecudum sine regimine uiuens, per deuia queque instabilitatis sue incederet. Unde que ipsis repugnat, nolens per impulsum superbie eis in humilitatis subiectione, ut iustum est, obedire; non hominibus contradicit, sed mihi Creatori qui cuncta iuste dispono, se pertinaciter secundum transgressionem Ade opponitur, propter  hanc rebellionem tenebras damnationis sibi accumulans, sicut et ille de gaudio in erumnas expulsus est; non autem ille qui peruerse nequitie hominum in zelo meo in humilitate incedens non consentit, quia is iustitiam iustitia Dei potius auget quam minuat, si hoc congruenter et opportune fecerit; sed is qui ipsas dignitates per elatam superbiam indecenter opprimere uoluerit, quoniam ille mea dispositione ad utilitatem uiuentium, ut predictum est, propalate sunt. Et qui contra eas superbe calcitrat, inspirationi mee repugnat, quamuis aliqui insania ignorantie sue timorem meum non inspicientes, eisdem dignitatibus in iniquitate uoluntatis sue diuinum preceptum preuaricantes se ingerant, quod  iusto iudicio ita fieri permitto ut desiderant ipsi, per equissimam examinationem ex hoc in graui penitentia aut in igne gehenne responsuri.

Sed ut uides quod ex his quidam ab hac stultitia cessantes mundi effecti sunt, aliis in eadem nequitia et sorde sua perseuerantibus: hoc est quod ex eis aliqui per inspirationem diuinam a peruersitate sua resipiscentes, per puram et ueram penitentiam mundari et saluari merentur, aliis obduratis et impenitentibus in eadem calliditate sua et immunditia usque ad finem uite sue permanentibus, atque ita suffocatis miserabiliter et crudeliter in tormentis dire mortis morientibus.

Quod autem intra predictum edificium conspicis uersus prefatam turrim Ecclesie, quasi septem albi  coloris marmoreas columnas in miram rotunditatem tornatas, stantes: hoc est quod in opere omnipotentis Patris ad munimentum et ad decorem noue sponse, Spiritus sanctus inspirationis sue septem candidissima sustentacula omnem aduersitatem tempestatum sua fortitudine abstergentia declarans, summam potestatem nec initium nec finem in rotunditate eternitatis habentem manifestauit. Que sunt altitudinis septem cubitorum; quia omnem fortitudinem et altitudinem totius humani intellectus illa dona excedentia, eum qui cuncta creauit purissima fide colendum demonstrant. Et in summitate sua quasi ferreum et rotundum habent tabulatum, decenter aliquantulum in altitudinem sursum erectum; quoniam in excellentia sue claritatis inuincibilem  et incomprehensibilem diuinitatis potestatem designant, tegentem et sustentantem illos elegantissima rectitudine sua in celestibus, qui se hic per dona sancti Spiritus separauerint a carnalibus uoluptatibus.

Quod autem in cacumine eiusdem tabulati uides quasi pulcherrimam imaginem stantem: hoc est quod uirtus hec in altissimo Patre ante omnem creaturam fuit, ordinans in consilio eius queque instrumenta creaturarum que in celo et in terra condita sunt, ipsa scilicet magnus ornatus fulgens in Deo, latissimusque gradus graduum ceterarum uirtutum existens in ipso, eique dulcissima amplexione inardentis amoris coniuncta tripudio. Que ad homines in mundum aspicit; quoniam illos  qui eam sequi uoluerint sua protectione semper regit et custodit, eos ualde diligens; quia constant in ipsa. Nam imago illa sapientiam Dei designat; quia omnia per ipsam a Deo creata sunt et reguntur, cuius caput ueluti fulgur tanto nitore radiat, ut illud ad plenum non possis considerare; quoniam diuinitas terribilis et blanda omni creature est, omnia uidens et considerans, ut oculus hominis ea diiudicat que sibi fuerint apposita, a nullo tamen hominum in profunditate mysterii sui ad finem ualens perduci. Unde et manus ad pectus suum decenter componit: que est potestas sapientie quam ad se ipsam sapienter constringit, ita quod omne opus suum tali modo dirigit, ut nullus  ei in aliquo nec prudentia nec potentia resistere possit, pedibus eius in ipso tabulato tibi ad uidendum occultatis; quia profunda eius in corde Patris absconsa nulli hominum patent, soli Deo secreta eius nuda et manifesta. Quod uero circulum in modum corone multo fulgentem splendore habet in capite: hoc est quod maiestas Dei initio et fine carens incomparabili nitet honore, tanto fulgore Diuinitate radiante, ut acies mortalium mentium in ipsa reuerberentur. Sed quod tunica aurei coloris induitur: hoc est quod opus sapientie quasi in purissimo auro frequenter consideratur. Quapropter et a pectore deorsum usque ad pedes zona una descendens pretiosissimarum gemmarum ornata, uiridis scilicet albi et rubei atque erei purpureo  fulgore interlucente coloris decoratur; quoniam ab exordio mundi cum primum sapientia opus suum in apertam ostensionem dedit, iamque se usque ad finem seculorum quasi una uia tetendit in sanctis et iustis mandatis ornata, uidelicet prima plantatione uiridis germinis patriarcharum et prophetarum, que in erumnis gemitus laboris sui maximo desiderio Filium Dei flagitabant incarnari, et deinde decorata candidissima uirginitate in uirgine Maria, et postea in robustissima et rubente martyrum fide, ac demum in contemplationis purpurea et lucida caritate, qua Deus et proximus per calorem sancti Spiritus diligendus est, quod ita ad terminum mundi procedet admonitione illius non cessante, sed semper quandiu seculum durat emanante, ut etiam  hec uirtus in exhortatione sua declarat, ut predictum est.

Sed quod iterum in pauimento ipsius edificii tres alias imagines uides: hoc est quod he uirtutes terrena calcantes, et celestia in diuino opere sectantes tria instrumenta per que Ecclesia in filiis suis eterna petit designant, nutrimentum scilicet magistrorum et pugnam fidelium aduersus diabolum, ac reuersionem eorum de consensu uitiorum; quarum una prefatis columnis accliuis est; quia ecclesiastici doctores per donum sancti Spiritus imbuti, requiem capiunt ipsius fortitudine; et relique due ante ipsam sibi collaterales stant, quoniam dilectio Dei et proximi eius exhortatione in  istarum coniuncta et sociabili continetur operatione. Unde et se omnes ad columnam humanitatis Saluatoris et ad prefatam turrim dirigunt; quia pari unanimitate Filium Dei uerum Deum et uerum hominem in Ecclesia deuotissime coli et adorari ostendunt, iustitiam per iustitiam eleuantes, designando uidelicet in antiquis sanctis altissimum Deum in incarnatione Filii eius saluationem operatum animarum.

Sed hec imago que ipsis columnis accliuis est, prefigurat iustitiam Dei; quoniam ipsa post sapientiam per Spiritum sanctum in hominibus cum omnibus iustitiis suis operatur, tante latitudinis apparens ut latitudo quinque hominum sibi astantium nominari potest; quod est expansio quinque sensuum  humane capacitatis, cum quibus ipsa in latitudine legis Dei conuersatur, continens et conseruans a Deo instituta precepta uite, ipsam diligentibus. Que et tante proceritatis est, ut longitudinem eius perfecte discernere non ualeas, ita etiam quod per omne hoc edificium prospiciat; quia ipsa in latitudine sua humanum intellectum excellens, sursum tendit ad celestia; sic quod etiam in incarnatione Saluatoris de celo prospexit: cum idem Saluator scilicet Filius Dei a Patre exiuit, qui uera iustitia existit. Unde et in omnia ecclesiastica instrumenta aspectum suum dirigit; quoniam illa per eam fabricantur et continentur, ut altiora propugnacula ad fortissimam turrim per quam constare possint coniunguntur. Quapropter et magnum caput  et claros oculos habens, acutissime in celum uidet; quoniam maxima et summa bonitas iustitie, lucidissimum uisum per incarnatum Filium Dei hominibus declarauit, cum ille in humano corpore terrenis ac tenebrosis oculis se manifestauit: celestia intuens per redemptionem animarum. Et tota candida et perlucida existit ut serenissima nubes est; quia ipsa in candore et puritate mentium iustorum hominum habitat, qui omne studium suum ad hoc intendunt, ut iustitie Dei fidelissime subditi sint. Unde et ipsa nubibus se assimilat; quoniam in cordibus iustorum gratam sibi habitationem parat. Sed quod aliam formam hominis in ea nullam conspicis: hoc est quod celestis et non terrestris manet, secundum quod et tibi declaratum est, uidelicet humanis  operibus quibus grauantur homines illi non adherentibus, sed que ipsos ad iustificationem uite perducunt; quoniam Deus iustus est, ut et ipsa diabolo opposita in opere Dei ceteras uirtutes exhortans superius fideliter demonstrat.

Imago autem prima illarum que ante predictam imaginem sibi collaterales stant; ostendit fortitudinem, quia post iustitiam Dei surgit fortitudo quasi princeps in conspectu summi regis, recto et sancto opere repugnans in hominibus cunctis insidiis aduersariorum; armata apparens, uidelicet uirtute omnipotentis Dei; quoniam ipsa fortis in fide fortiter resistit diabolice subiectioni. Quapropter et galea, id est superno uigore ad salutem credentium induitur, et lorica: quod est Christianorum lege,  que per iustitiam quam continet in se nulla sagitta diabolice artis aboletur; ac ocreis, scilicet rectis itineribus in doctrina principalium magistrorum frequentatis; atque ferreis chirothecis, que sunt fortissima et acutissima opera que fideles perficiunt in Christo. Tenet etiam euaginatum gladium dextra, id est in bono opere nudam et apertam in diuina Scriptura Dei admonitionem, quam uerus Dei Filius in mystica significatione denudauit, cum interiorem dulcedinem nuclei in detectione legis ostendit. Hastam autem habens sinistra, qua fiduciam eternorum in hac etiam actione designat infidelibus hominibus se habere, ubi carnalibus concupiscentiis per uoluptatem carnis impugnantur. Quod autem  sub pedibus suis horribilem draconem conculcat: hoc est quod per uiam rectitudinis antiquum et horridum serpentem potestati sue subigit; os etiam illius ferro haste transuerberans ita ut ipse immundissimas spumas euomat; quoniam rictus sordidissime et diabolice libidinis, in acutissima audacia castitatis transfodiens conspumationem ardentis libidinis, qua ille homines polluit ab eo extorquet. Unde et gladium quem tenet quasi ad feriendum fortiter uibrat; quia Deus penetrabile uerbum suum ad interficiendum omnem infidelitatem idolorum et aliorum schismatum que incredulitatis sunt, in extensa fortitudine manifestauit, sicut et uirtus hec in admonitione sua manifestat.

Altera uero imago sanctitatem significat; quoniam  cum per fortitudinem diabolo repugnatur, sanctitas in hominibus bonis ad ornatum celestis militie oritur. Que triceps est; quoniam hac trina dignitate ad statum suum perducitur, ita ut in naturali loco capitis et in utroque humero suo caput appareat; quia iusta et digna actione Deus caput totius uere exsultationis et in prosperis et in aduersis ex quibus uel letificari uel constristari potest homo, metuendus et uenerandus est; medio tamen alia duo aliquantulum supereminente; quoniam ille qui iudex bonorum et malorum existit, omnia supereminet sua equitate. Sed quod idem medium et quod a dextris eius est tanto fulgore radiant, ut claritas ipsorum uisum tuum reuerberet, ita quod utrum uirilem an muliebrem formam habeant perfecte  considerare non ualeas: hoc est, quod sanctitas in culmine honoris et in parte prosperitatis eterne dulcedinis, tanto splendore diuine gratie perfusa consistit, ut profunditas mysterii eius ita intellectum hominum excedat, ut pre grauedine mortalitatis nec libertatem nec subiectionem eius in Christo possit intueri, preterquam quod uiget in ipso. Illo autem capite quod a sinistris apparet aliquantulum obscuro et muliebri consuetudine candido uelamine uelato; quoniam perfectio hec que se fortiter constringit ob amorem Dei, in aduersitate illa qua ipsa diabolica infestatione et humano opere impugnatur, quasi anxietatem et sollicitudinem quomodo se diuino auxilio defendat habet, humillima subiectione in albedine et pulchritudine  Christiani certaminis se Redemptori summo gemitibus fidelium cordium commendans. Quod uero tunica ex albo serico eadem imago induta est, hoc est quod opere lucidissimi et suauissimi studii, in quo perfecta sanctitas Filium meum imitatur circumamicta apparet, candidissimis etiam calceamentis munita; quia per mortem Christi, in candore regenerationis spiritus et aque refulget in  mentibus hominum, ut et ipsi mortem eius imitentur. Et in pectore suo signum crucis habet, circa quod etiam splendor magnus in eodem pectore uelut aurora fulgens rutilat; quoniam in intentione mentium fidelium illam diligentissime complectentium recordationem passionis Christi Iesu ruminat. Hac etiam ubique serenissima claritate fidei in eisdem mentibus designans; quod ille qui obediens Patri taliter in sancta humanitate sua passus est uoluntate Patris, in pulcherrima aurora solis que uirgo Maria est sine macula peccati natus aduenerat. Quod autem in dextra nudum gladium tenet, quem pectori suo et eidem cruci cum multa deuotione apponit: hoc est quod bono et sancto opere ostendit, quomodo Scripturas per Spiritum sanctum denudatas  in recordatione mentis electorum hominum  diligit. Unde etiam uides in fronte medii capitis scriptum sanctitas, quia in interiori facie que est anime absque ulla indignatione pudoris cum gaudio uite sanctitas cognoscitur, et in fronte dextri, radix boni; quoniam ipsa palam initium et fundamentum in saluatione sanctitatis est, et in fronte sinistri non parcens sibi; quia sine corpore mollitiem et uanitatem carnalium uoluptatum abiiciens, semper se in districtione constringit, ornamenta ceterarum uirtutum sibi coniungens ut possit perfici et perdurare contendit. Sed et medium ad alia duo aspiciens et illa ad ipsum, utilitatem suam ad inuicem conferunt; quoniam ipsa fortiter in unanimitate  interioris uisionis et dilectionis consistentia, ita ut nullum eorum sine adiutorio alterius durare ualeat, uerba et admonitiones suas ad profectum hominum dirigunt, ut dictum est. Qui autem acutas aures interioris intellectus habet; hic in ardente amore speculi mei ad uerba hec anhelet, et ea in conscientia animi sui conscribat.




uISIO DECIMA.


SUMMARIUM.---uerba Filii hominis. Quod homo habens scientiam boni et mali, inexcusabilis est. Admonitio ad coniugatos. Comparatio de agro. Quod homo non debet scrutari quod sibi sciendum non est, sicut in exemplis patet. Quod nullus repente uiam sanctitatis arripiat ut in suppositis exemplis uidetur. Admonitio ad uirgines et continentes qualiter sanctitatem aggredi debeant. De interiori continentia mentis ut in subiectis exemplis manifestum est. Comparatio thesauri. uerba constantie. uerba celestis desiderii. uerba compunctionis cordis. uerba contemptus mundi. uerba concordie. Quod in altitudine iustitie et fortitudine donorum Spiritus sancti opera que Deus in hominibus operatur solidantur. Quod omnis actio que fide et opere in fidelibus perficitur timori Domini diuina prouidentia coadunatur. Quod uolentem perseuerare in bono opere Filius Dei regit ne cadat in errorem qui humilitate sua destruxit mortem. Quod umbra legis in natiuitate et passione Filii Dei finem accepit. Que gessit Deus in Ecclesia ab hominibus uideri et sciri possunt; futura autem non nisi fide uel reuelatione diuina. Quod Deus misericorditer hominem conspiciens admonet ut imitando sanctos celestem patriam petat. De statu constantie, celestis desiderii, compunctionis cordis, contemptus concordie. De habitu earum. De constantia. De celesti desiderio. De compunctione cordis. De contemptu mundi. De concordia. Quod in uigilante fortitudine fidei opus bonum explanatur et in perfectione operis qua deuotione quisque Deum colat ostenditur. Quod per fortitudinem fidei Deus antiquum serpentem in profundum eterne confusionis deiecit. Pagani, Iudei, falsi Christiani ueram fidem abnegantes, in potestate Dei sunt quamuis ab Ecclesia que in alto posita est eiecti sunt. uerba Ioannis ad eamdem rem. Quod Deus Ecclesiam ab omnibus partibus mundi collectam, secundum que predestinauit: ad effectum confuso diabolo perducit, quod est in nouissimo die.

 Et post hec in summitate orientalis anguli premonstrati edificii, ubi predicte due partes muri  ipsius illa lucida et lapidea uidelicet, coniuncte erant: uidi quasi septem gradus candidissimi marmoris,  qui ad lapidem illum magnum super quem prefatus lucidus sedens in throno apparuit in modum testudinis aduoluti uidebantur. Et super illos gradus sedes posita erat: super quam iuuenis quidam sedens uirilem et nobilem uultum pallidi tamen coloris, et capillos subnigros usque ad scapulas eius diffluentes habebat, purpurea tunica indutus. Qui a capite usque ad ombilicum eius mihi apparuit; sed ab ombilico deorsum obumbratus mihi ad uidendum fuerat. Et ipse respiciens in mundum, maxima fortitudine uociferabat ad homines qui in eo erant, dicens: O stulti homines qui tepide et turpiter marcetis in uobis ipsis, nolentes uel oculum unum aperire ad uidendum, quid in bonitate spiritus uestri sitis, sed semper ardetis operari malum  quod habet concupiscentia carnis uestre, recusantes esse in bona conscientia et in recta speculatione animi uestri, quasi intellectum boni et mali non habeatis, nec gloriam hanc ut malum sciatis deuitare et bonum perficere: audite me Filium hominis dicentem ad uos: O homo, respice quid esses: dum coagulatio in uentre matris tue fuisti? Etenim tunc inscius et impotens tui in uiuificatione eras. Sed tunc datus est tibi spiritus et motio ac sensibilitas; ut uiuens mouearis et te mouens, intelligas fructum utilitatis. Habens enim scientiam boni et mali atque efficaciam operandi unde excusare te non uales, quin omnia bona ex his habeas in te: ita ut summa inspiratione admonitus, Deum diligas in ueritate  et iustitia, tibique resistas in concupiscentia et delectatione iniustitie, ita ut te in his crucies: et hoc modo martyrium meum colas, tibi ipsi in his ardoribus repugnans, crucem meam scilicet in tuo corpore baiulando, id est illicita desideria fugiendo, cum te delectat peccare. Et cur tibi est tanta potestas uidelicet ut deuites malum et facias bonum? De scientia enim boni et mali; qua intelligis quod homo es, mihi responsurus es. Sed bonum contemnis, et malum operaris ardens in carnalibus desideriis, quia bonum tibi quasi graue uidetur: malum autem in te facile excitatur. Et cum hoc sit: non uis te constringere, sed libere peccare. Quid feci quando pro te in cruce passus sum in infirmitate carnis, cum contremui ac angustiatus sum ego  Filius hominis? Ob hoc requiro a te aduersum te martyrium quod pateris in uoluptate carnis tue, et in reliquis perturbationibus ac illicitis desideriis tuis que sunt contra uoluntatem meam, atque in aliis huiusmodi nequitiis que hec subsequuntur in quibus te non potes excusare quin noueris quando bene et male operaris.

Sed non abiicio copulam caste legalis coniunctionis, que per diuinum consilium constituta est in multiplicationem procreationis filiorum Ade; ubi hoc in uero desiderio prolis et non in falsa uoluptate carnis ab iis sit quibus illud sine iniuria licitum est, secundum quod eis in lege diuina preceptum est, scilicet seculo deditis et non spiritu segregatis. Bonum ergo quod habes a me, diligere  debes aduersum te. Celestis es in spiritu, terrestris in carne. Unde que celestia sunt debes amare, et que terrestria sunt conculcare. In opere autem celestium demonstro tibi supernum premium; in uoluntate uero carnis tue cum uis perficere quod iniustum est, ibi ostendo tibi martyrium meum et penas quas sustinui propter te, ita ut tu in contrariis desideriis tibi ipsi resistas propter amorem passionis mee. Plurimum intellectum habes in te, plurimus etiam sensus inde requiretur a te. Multum tibi datum est, multum etiam a te requirendum est. Sed in omnibus his caput et adiutorium tuum sum. Nam superno tactu tactus, si inuocaueris me, responsum audies a me; si pulsaueris ad ianuam, tibi aperietur. In spiritu perspicacissime  scientie quo donatus es, omne quod tibi utile est, habes in te. Et quoniam hoc est in te, idcirco et oculi mei acutissime perspicientes, considerabunt quid inueniant in te. Quapropter de conscientia tua requiro uulnera et dolorem cordis tui: in quibus te cerceas, cum senseris te uoluntate tua trahi ad peccatum. Et cum ita in eo exarseris ut quod totus liquefactus uix suspirare ualeas: ecce tunc inspicio te. Quid tunc facies? Si tunc in hoc labore, uulnerato corde et madentibus oculis, concussus timore iudicii mei inuocaueris me, et si tunc etiam in hoc clamore perseueraueris ut tibi succurram aduersus nequitias carnis tue et contra pugnas malignorum spirituum: faciam omne quod tibi fieri desideras,  atque domum habitationis mee ponam in te.

Nunc ergo, fili mi, respice quanto labore et sudore in agro laboretur antequam semine seratur; sed postquam semine seminatus fuerit, dat fructum suum. Ergo attende et considera hec. Nonne recuso terre id prestare, ut fructum gignat absque sudore laboris? Sed cum mihi placuerit ipsa fructibus superabundanter ita repletur, ut homines abundantissime sufficientiam habeant, aliquando etiam superabundent, et cum uoluero ita eis attenuatur, ut homines aliquando pre nimia fame uix uiuant, aliquando etiam multi in illis attenuati deficiant. Secundum modum hunc homines per me positi; scilicet homini illi qui bono corde semen uerbi mei uoluntarie suscipit, magna dona Spiritus sancti ut bono agro superabundanter  tribuo. Ille autem qui aliquando uerbum meum recipit, aliquando etiam recipere recusat, est quasi ager quod hoc tempore uiret, hoc autem arescit. Hic homo tamen omnino non perit; quia quamuis famem in anima patiatur, aliquid tamen quamuis parum uiriditatis habet; sed hic per omnia moritur, qui nulla intentione uerba mea recipere exoptat, et qui nec admonitione Spiritus sancti, nec doctrina hominum, cor suum ullo modo excitare uult ad bonum. Hec miraris, o homo, et scire uis cur hec ita fiant

Sed ut nec diuinitatem mortali obtutu uales aspicere; sic nec secreta eius mortali sensu poteris capere, nisi quantum in permissione ipsius tibi possibile est. Tu autem uacillante animo tuo, huc et  illuc uersaris. Unde ueluti aqua a calore ardentis camini absorbetur, sic spiritus tuus ab inquietudine stulti animi tui opprimitur. Quoniam hec scire cupis que non sunt scienda carni humane concepte semine humano in peccatis. Leua ergo digitum tuum, et tange nubes. Quid nunc? Sed hoc fieri non potest, sic nec illud dum hoc scrutaris quod tibi sciendum non est. Sed uelut herbe agros suos comprehendere non ualent quia sensu et intellectu carent, nescientes quid neque ipsi, neque quid ipse sint uel quid operentur fructu suo, quamuis impleant et circumdent agros utilitatis gratia et ueluti culices aut formice, aut cetera minora animalia non desiderant dominari super reliqua sibi similia, aut scire siue intelligere uirtutem uel significationem  leonis seu aliorum maiorum animalium, sic nec tu cognoscere poteris quid in scientia Dei sit. Quid tu fecisti uel ubi fuisti, quando celum et terra creata sunt? Qui hec creauit auxilio tuo tunc non indiguit, sic nec nunc. Utquid scrutaris iudicium Dei, cum desuper imbre salutari tactus fueris? Ostende mihi quomodo in agro cordis tui labores, et quomodo eum colas. Quod si labor ille mihi placuerit, fructum optimum tibi do secundum laborem tuum, erit et fructus tuus cum mercede. Nunquid do fructum terre sine labore? Sic etiam nec tibi facio, o homo, absque sudore, quem requiro a te. Habes enim per me illa in te, in quibus potes laborare. Ergo diligenter in labore te exerce, et fructum inde consequeris.  Et cum fructum habueris, mercedem inde referes. Sed quid? nunc multi deuoto et puro ac simplici corde querunt me, et inuenientes retinent me.

Multi autem ioculantes et ludentes uolunt me adire sine labore animi et cogitationis sue, nolentes premeditari quid facere debeant, me scilicet inuocando, et sensum corporis sui considerando, uolentes tantum me apprehendere, quasi de graui somno euigilent repentino motu simulationis et deceptionis arripientes uiam sanctitatis, ut in se ipsis excogitant; alii autem in abiectione secularium negotiorum, alii in continentia carnalium, alii in uirginitatis pudore super humeros suos assumentes iugum meum, existimantes sibi possibile esse omne quod uoluerint, nolentes intueri qui sint aut quid  perficere possint, nec uolentes habere in scientia sua quis eos formauerit, aut quis eorum Deus sit, uolentes eum tantum habere ut domesticum suum qui omnem uoluntatem ipsorum perficiat. Sic nolo dare donum meum nec seminare uacuum agrum in homine illo, qui in huiusmodi uanitate se mihi in alienatione ignorantie nesciat. Unde et pes eius sepe in lapsum erit. Cui et dico: O homo, quare non inspexisti agrum animi tui ut eradicares inutiles herbas et spinas ac tribulos, me scilicet inuocando et te ipsum considerando, antequam uelut ebrius et insanus ac te ipsum ignorans uenires ad me, quoniam nullum lucidum opus, sine adiutorio meo perficere potes. Nam post hanc precipitationem qua me uelut in somno quesisti; cum in seruitio  meo tedio affectus recordatus fueris somni illius, in quo prius in consuetudinalibus peccatis tuis dormiuisti, ad eadem priora scelera insanus et inscius boni, adiutorio et consolatione spiritus Paracleti destitutus reuerteris. Tu autem que quesisti ductorem et adiutorem ad hec? fallacem certe et deceptibilem animum tuum, qui te stulte in ariditatem ducebat, sine uiriditate et recordatione intellectus tui, oblitum quod nichil boni sine me facere posses. Et quid tunc habes? Certe tunc miser et uacuus cades coram me et coram populo, atque ut inutilis puluis conculcaberis. Nam quid est tibi possibile contra me? Nihil. Et quid potes meo auxilio? Lucidissima potes opera que sunt splendidiora solis splendore, et dulciora in interiore gustu super  mel et lac, cum desideranti populo manifestantur. Nam cum requiris me intimo intellectu anime tue, ut in baptismo per fidem doctus es, nonne do totum quod desideras? Sed post casum suum, multi gemendo et dolendo requirunt me; qui priusquam caderent me quesisse debuerant. Quibus manum meam porrigo, dicens: Quare non quesisti me ante casum? Ubi eram? Et ubi requisisti me? Numquid cum quereretis me, abieci uos? Et dico: O homo, si secus pontem profundissime aque stares, et propter inanem iactantiam et tui cordis obliuionem  temerarie in te ipso diceres  pontem hunc uolo deuitare et per aquam ambulare, nonne prudenter faceres? Quod si presumptuose et insipienter faceres; nonne in eadem creatura quam tibi subiecta ad utilitatem tuam creata est, spiritum tuum exhalares? Sed ne hoc tibi contingat: precaues propter presentem et uisibilem timorem aque, te absorpture in mortem. Aut si maximam arborem abscisam ruere uideres, nonne fugeres ne ab ea comprimereris? uel si leones aut ursos tibi occursuros aspiceres, nonne si posses pre timore quem conciperes te in terra absconderes? Et cum corporis lesionem ita fugis; quare non deuitas terribilissimam mortem anime, timens creatorem tuum? Nonne uidisti aut audisti ullum mihi unquam resistere? Nam qui non est mecum, dissipabitur;  et super quem cecidero, confringetur. Quid fuisti quando celum et terra creata sunt, que ita uires suas peragunt ut eis constitutum est? Tu uero consilio Dei formatus, et ipsius illuminatione tactus, precepta eius transgrederis. O magna amentia! Per creaturam que tibi subiecta famulatur, Deum tuum contemnis, tu terram calcas ac celum suspicis que Creatorem suum timentes ei obediunt et iussionem ipsius adimplent: quid tu insipientissime minime facis cum eum in cogitatione aut in opere tuo neque uis scire neque ad eum respicere, ita ut uelis ipsum ut decet agnoscere. Quapropter si non penitueris, infernus iusto iudicio te deglutiet, sicut et illum qui obduratus de celo proiectus est, quem tu imitatus es. Attamen cum lapsus fueris, clamans  fideliter quere me, et subleuatum suscipiam te. Tu autem, o homo, tam frequenter uis summa tangere, qui nec infima uales comprehendere.

Unde audi me tibi dicentem: Si per me admonitus in abiectione secularium negotiorum, aut in continentia carnalium iugum meum ferre desideras, antequam hoc aggrediaris primum clama, et in hoc perseuera querens me, et ego adiuuabo te. Quod si etiam admonitione mea tactus, me uis imitari ad me respiciens, in uirginitatis pudore quia ut flos de inarato agro nascitur, sic et ego sine uirili semine de uirgine Filius Dei natus sum: ostende mihi agrum animi tui in multa humilitate, et alloquere me in largitate interiorum lacrymarum tuarum, et dic: O Deus meus: ego indignus homo non habeo a meipso hanc possibilitatem  perficere ut uirginitatem meam possim conseruare, nisi tu, Domine, adiuues me, quia totus culpabilis sum in ortu ardentis succi de quo pullulo in multis miseriis, frequenter repetens originem fragilitatis mee. Unde etiam non possum mea uirtute me ipsum superare in gustu dulcedinis carnis mee, dum sum arbor concepta et nata in peccatis. Ob hoc tu, Domine, da mihi in uirtute tua igneum donum, quod in me exstinguat hunc fomitem et hunc ardorem peruersitatis, ita ut cum rectis suspiriis bibam de aqua fontis uiui qui me faciat gaudere in uita, qui sum cinis et puluis plus aspiciens in opera tenebrarum quam in opera lucis. Et si tu tunc hac supplicatione studiosus et constans fueris, agrum illum paro mihi in te,  quem Isaac filio suo proposuit cum dicebat: Ecce odor filii mei sicut odor agri pleni, cui benedixit Dominus ; eumdemque agrum meum in corde tuo benedicam et ut etiam persecutus aiebat: Esto dominus fratrum tuorum, et incuruentur ante te filii matris tue . Atque eodem modo et tu ante communem populum sublimata generatio eris. Ego autem rosas et lilia, ac alia optima uirtutum pigmenta in agrum illum seminabo, et cum inspiratione Spiritus sancti assiduo imbre rigabo, atque in eradicatione inferacitatis abscindam ab illo malum, ita ut oculos meos circumferens, eos in uiriditate et in floriditate huius incorrupti agri pascam. Istud est meum et per me, et non tuum, o homo, nec per te. Nam ego sum flos campi : quoniam ut sine aratro campus gignit florem,  sic ego Filius hominis sine uirili coniunctione genitus sum ex uirgine. Ideoque hoc donum est meum et non tuum, quia tu in peccatis conceptus, in peccatis natus es ex corruptione. Sed si id donum a me fideliter petieris, illud a me fiducialiter impetrabis, tibique dabo ut coram patre meo consortium meum habeas in uirginitate. Hoc autem pre fragilitate corporis tui non poteris habere sine labore caloris qui in te est, quia humana natura fragilitatis tue sepe se prodit in te, quam deuitare non uales, quia caro de carne es. Sed in hoc ferre debes crucem meam et imitari martyrium meum: te uidelicet constringendo, ita ut per me deuincas te, quod mihi semper amabile est, quia te fragile uasculum scio, tunc autem uolo tibi communicare ac compati doloribus tuis.  Quod si etiam in his aliquando cecideris, surgens citius penitentiam ex corde age et suscipiens saluabo te.

Quidam autem decepti a diabolo, et perdurantes in malo, putant se sanctificatos esse, cum exteriorem hominem in se continent a coniugio, abiicientes circumcisionem mentis ubi superflui sunt in immundis cogitationibus et etiam abnegantes circumcisionem spiritus ubi proferunt malum in locutionibus et operibus suis, nolentes scire quoniam hoc flagitiosum sit, sed tantum tepide obseruantes ut caro eorum integra sit a commistione, renuentes omnino integritatem spiritus sui. Unde indigni coram me, sunt proiecti extra legem tam carnalem quam spiritualem; quia nec in carne nec in spiritu secundum iustitiam Dei uixerunt. Nam nec constitutam sibi legem coniugii  tenuerunt, nec quod plus est, quam quod in lege preceptum est, in uirginitatis amore seruauerunt. Quapropter indigni oculis meis sunt, quoniam nescio qui sint. Non enim uidi eos in precepto legis ambulare, nec quod in illa re plus fauerent quam quod eis preceptum est. Unde et repulsi a uisione mea sunt. Ego comparo eos infertili terre gignenti spinas et tribulos ac infelices herbas, ad nullos usus hominum ualentes que in altitudine et colore suo se assimilant rosis et liliis ac aliis utilibus floribus et herbis utilem succum et dulcem fructum atque bonum odorem usibus medicine in se habentibus et iterum comparo eos cupro: quod se extrinsecus assimilat auro, intus autem deceptionem et hypocrisim  auri retinens, quoniam secundum hunc modum hi homines foris ostendunt se habere similitudinem prudentium uirginum, interius autem fallacia et indignatione pleni sunt. Unde et coram me sunt ut tepidus uentus, cuius nec calor nec frigus ullum uigorem habet; quia nec utiles sunt in calore animi sui ut perseuerent in uirginitatis continentia ut ceperunt, nec ualent in frigore mundane uite ut degant in secularibus rebus ut sibi proponunt. Nam nec extra legem peccant ut publicani, nec intra legem ut iniusti; sed in semetipsis tepentes nec perfecte iusti, nec iniusti sunt. Sed ut catulus immundorum animalium abiicitur antequam se sentiat uiuere, uel antequam confortetur in fortitudine etatis sue, sic iste populus proiicitur in mortem, quoniam nec se scit uiuere  ad uitam, nec in se inteiligit fortitudinem uirtutum que sunt in domo sapientie. Unde et ab ore meo exsufflo eos; quia indigni sunt aspectu meo, si sic impenitentes perseuerauerint. Nunc autem, o homo, respice in te.

Si enim quispiam hominum tibi thesaurum daret, quoniam te plurimum diligeret, tibique diceret, lucrare in hoc et esto diues, ut et hoc pacto sciatur quis ille scit qui tibi thesaurum hunc dedit: tunc te oporteret acutissime cogitare quomodo illum utiliter lucrifaceres, dicens in te: Thesaurus Domini mei in optimo lucro apparere debet in me, ita ut et ipse laudetur in illo. Et cum illum utiliter hoc modo augmentatum multiplicares, bonus rumor inde ad aures illius qui tibi thesaurum dederat perueniret. Unde et ipse propter hoc recordatus tui magis te diligeret, ac maiora  dona tibi conferret. Sic et Creator tuus facit. Ipse dedit tibi thesaurum optimum uiuentem, scilicet intellectum, ualde diligens te, quoniam creatura ipsius es, precepitque tibi per uerba ab eo constitute legis, ut intellectu tuo lucrum facias bonis operibus, diuesque euadas in uirtutibus: ita ut ipse bonus dator, per hoc diligentius cognoscatur et laudetur. Quapropter omni hora te oportet meditari, quomodo hoc tam grande donum quod percepisti utile tam ceteris quam tibi ipsi factus in operibus iustitie, splendorem sanctitatis reddat ex te, quatenus homines bono exemplo tuo prouocati, Deo honorem laudis inde exhibeant. Quod cum humiliter in omni iustitia multiplicaueris: laus et gratiarum actio ad cognitionem Dei, qui in Spiritu sancto tibi uirtutes has inspirauit, accrescit, unde et  ipse misericordiam gratie sue ad te conuertens, per dulcedinem dilectionis sue superabundanter magis te faciet ardere in amore ipsius; ita ut consolatione Spiritus sancti repletus, sapienter omne quod bonum est discernas, et maiora opera bona facias, ardentissimo amore glorificans Patrem tuum, qui tibi benigne dedit hec. uerba autem ista oues mee audiant, et quicunque aures interioris spiritus habent ea concipiant; quia mihi placent ut sic operentur homines qui me cognoscunt et diligunt, ut et ipsi in se ipsis intelligant quid eis in donis Spiritus sancti faciendum sit. Sed in eadem orientali plaga uidi super pauimentum prefati edificii coram eodem iuuene tres imagines iuxta se stantes, et illum deuotissime inspicientes,  contra aquilonem autem inter circulum illum magnum qui de predicto lucido sedente in throno protendebatur, et inter idem edificium conspexi quasi rotam in ere pendentem, et in ea imaginem hominis usque ad pectus apparentem, et in mundum acutissime prospicientem. Ante angulum uero eiusdem edificii ad austrum uergentem, imago alia intra ipsum edificium super pauimentum apparebat; que se ad predictum iuuenem cum magna hilaritate conuertebat. Et his imaginibus talis erat similitudo, ut, cetere uirtutes quas prius uideram, sericinis omnes uestiebantur indumentis. Omnes quoque albis uelaminibus capita sua obtecte erant: excepta illa que a dextris media predictarum trium stans, nudo capite candidos capillos habere uidebatur.  Nulla autem earum pallio circumamicta fuerat; preter eamdem mediam ipsarum trium que albo pallio induebatur. Sed tunicis albis omnes uestiebantur: excepta illa que in rota apparens tunicam subnigram habebat. Et preter hanc que sinistris media earumdem trium existens tunica pallidi coloris utebatur. Omnes etiam calceamentis albis indute fuerant: excepta media ipsarum trium cuius indumenta pedum nigra uidebantur, et diuerso colore depicta. Sed hec dissimilitudo fuit in eis. In pectore imaginis que media fuit trium predictarum sibi astantium, due fenestelle apparuerunt, et supra ipsas, ceruus ad dextram eiusdem imaginis uersus: ita ut anteriores pedes suos super fenestram dextram et posteriores super sinistram posuisset, quasi se ad currendum coaptasset.

 Et eadem imago dicebat: Ego sum fortissima, columna et non mobilis leuitate instabilitatis, ita ut a flabro uenti possim commoueri ut folium arboris quod ab eo mouetur, et hac et illac propellitur; sed perdurare debeo in uero lapide qui est uerus Filius Dei. Et quis potest me commouere? Quis potest me ledere? Hoc non poterit fortis aut debilis princeps aut ignobilis, diues aut pauper, quin perseuerem in uero Deo qui non commouebitur in eternum. Nec ego mouebor; quia supra fortissimum fundamentum fundata sum. Nolo enim esse cum adulantibus qui a uento tentationis in omnes uias sparguntur, nunquam in requie stabilitatis persistentes, sed semper ad inferiora et deteriora cadentes. Sic autem non ego: quoniam supra firmam  petram posita sum. Sed imago que ad dextris eius erat, predictum ceruum aspiciens dicebat: Quemadmodum desiderat ceruus ad fontes aquarum ita desiderat anima mea ad te, Deus . Unde uolo transilire montes et colles, ac imbecillitatem dulcedinis transitorie uite, respiciens tantum simplici corde ad fontem aque uiue; quia ipse innumerabili gloria plenus est cuius suauitate satiari nemo potest, tedio saturitatis eius. Imago autem que a sinistris eius stabat, ad prefatas fenestellas uidens aiebat: Semper aspicio, semper teneo lumen uerum et eternum: nec cogitando aut suspiciendo ac intuendo satiari potero perpetua dulcedine que est in superno Deo. Sed  imago que contra aquilonem in rota apparuit, in dextra manu uirentem ramusculum habuit; ipsa uero rota assidue circumuoluebatur eadem imagine in ea immobili permanente. In circuitu autem eiusdem rote scriptum erat: Si quis mihi ministrat me sequatur; et ubi sum ego, illic et minister meus erit . Et in pectore ipsius imaginis sculptum: Ego sum hostia laudis in prouinciis. Et ipsa imago dicebat: uincenti dabo edere de ligno uite quod est in paradiso Dei mei, quia fons salutis mortem submergens riuulos suos in me transfudit et me uirentem in redemptione fecit. Imago uero que ante angulum ad austrum respicientem apparebat, tanti splendoris in facie erat ut eam perfecte intueri non possem. Sed ab utroque latere suo alam  albi coloris habebat, quarum latitudo longitudinem cuiusdam imaginis superabat, et ait: Quis tante fortitudinis est, ut tentet Deo repugnare? Et quis huius audacie est qui audeat me denudare et corrumpere in turpitudine odii et inuidie? Deus iustus est et unus in sincera potestate et gloria. Eum semper amplecti uolo puro corde et leta facie, semperque gaudere in omnibus iustitiis eius. Nolo autem esse mutabilis, sed semper in uno animo durare et assidue Deum laudare. Unde nec diabolus nec maleuolus homo me poterunt emollire, aut ad hanc rabiem dolositatis deiicere; quin semper imitatrix pacis in recta unanimitate perseuerem. Transacto autem mundo, clarius in celesti uisione apparebo. Post hec uidi et ecce omne pauimentum  predicti edificii totum ut album uitrum apparuit, a se reddens splendorem serenissimum. Sed et splendor lucidi illius sedentis in throno, qui omnia hec mihi demonstrabat per ipsum pauimentum usque in abyssum resplenduit. Inter circulum autem illum de sedente in throno protensum, et inter hoc edificium terra tunc apparuit, et quasi aliquantulum deorsum uergens ita ut ipsum edificium inde uelut super montem positum uideretur. Et lucidus qui sedebat in throno iterum mihi dicebat: Filius Dei uiuentis natus ex uirgine, ipse lapis angularis existens, quem ii reprobauerunt qui in lege Dei ob salutem suam edificare debuerunt, quod tamen facere recusauerunt magis diligentes tenebras quam lucem et mortem quam uitam: potenter in his  regnat, qui tactu Spiritus sancti ardentes, salubriter se ipsos exterius conculcant, ad interiora spiritus toto adnisu in plenitudine uirtutum et bonorum operum se rapientes.

Idcirco etiam in summitate orientalis anguli premonstrati edificii, ubi predicte due partes muri ipsius, illa lucida et lapidea uidelicet coniuncte sunt, quasi septem gradus candidissimi lapidis uides, quoniam in altitudine iustitie a uero oriente qui lapis angularis in diuino opere est emanante ubi due coniunctiones necessarie munitionis, scilicet speculatiua scientia et humanum opus in unanimitate quietis sibi coherent: adest septenarius ascensus candidissime fortitudinis, plenus rectissima  actione existens, quam Deus operatur et perficit in homine, ut in sex diebus operatus in septimo requieuit.

Qui ad lapidem illum magnum super quem prefatus lucidus sedens in throno apparet, in modum testudinis decenter aduoluti uidentur; quia omnis actio que fide et opere in fidelibus hominibus perficitur, timori Domini cui ipse fortissima omnipotentia presidet qui cuncta regit, auctoritate prouidentie eius dignissimo compositionis effectu coadunatur. Unde et super illos gradus sedes posita est, id est super opera que Deus operatur in hominibus firmissimum protectionis firmamentum regentis et adiuuantis eos; quia quicunque uult cum eo perseuerare, non decidet in errore; quoniam ipse fortissimum  sustentaculum existit, super quod omnis iustitia constituta est. Et super sedem iuuenis quidam sedens est constantissimo regimine Filius hominis Filius Dei in omni iustitia cum Patre et Spiritu sancto regnans Deus unus; uirilem et nobilem uultum habens, quia ipse fortissimus leo destruxit mortem nobili facie, sine peccato scilicet uisibilis ueniens, natus ex uirgine; pallidi tamen coloris existens, quoniam cum terrenis terrenum honorem non quesiuit, sed humillimus, modicus et pauper in sancta humilitate apparuit.

Unde etiam capillos subnigros usque scapulas suas descendentes habet, quia Iudaicus populus claritatem fidei que in incarnatione eiusdem Filii Dei demonstrata est non querens, obumbratus in  umbra exterioris intellectus legis pertinaciter et infideliter tabuit; ortus tamen in capite iustitie et usque ad humerum fortitudinis ubi perfectum opus in humanitate Filii Dei floruit perueniens, ibi in incredulitate sua finem accepit. Et purpurea tunica indutus est; quoniam in caritate sanguinem suum fundens, hominem qui perierat redemit.

Quod autem a capite usque ad umbilicum tibi apparet: hoc est quod ab incarnatione eius usque ad presens tempus opera que gessit in Ecclesia fidelibus manifesta sunt, sed ab umbilico deorsum obumbratus tibi ad uidendum est; quia illa que a tempore hoc usque ad completionem seculi huius, in eadem Ecclesia futura sunt, nec uideri nec sciri poterunt nisi quantum reuelatione diuina et  fide catholica percipiuntur, quoniam maxime coruscationes uirtutum que ante nouissimum diem in hominibus manifestande sunt, adhuc hominibus incognite latent. Et ipse respiciens in mundum, quia idem Filius Dei aspectu misericordie sue dirigens ad homines, propter preteritas et futuras causas dicit fidelissima uerba sue admonitionis ad eos, ut ipsi in sanctis eius celestem militiam imitentur effugientes pericula peccatorum, et ut fortissime preliando supernam felicitatem adipiscantur in factis suis contradicentes penis impiorum.

Sed quod in eadem orientali plaga uides super pauimentum prefati edificii coram eodem iuuene tres imagines iuxta se stantes, et illum deuotissime inspicientes: hoc est quod in ortu iustitie, carnalia  desideria deprimentis, in dispositione omnipotentis Patris apparente Filio Dei in carne, he tres uirtutes in deuotione unanimes per uirtutem trinitatis constantissime manifestate sunt ad ipsum dirigentes aspectum suum; quia illum in fidelibus hominibus desiderant et querunt. Unde etiam contra aquilonem inter circulum illum magnum qui de predicto lucido sedente in throno protenditur, et inter ipsum edificium conspicis quasi rotam in ere pendentem, et in ea imaginem hominis usque ad pectus apparentem, et in mundum acutissime prospicientem; quia aduersus diabolicas artes inter secretam potestatem Dei et spiritualem edificationem ipsius circuitio misericordie eius in mentibus  hominum quasi in ere pendens, et nunc potentiam iustitie Dei tangens, nunc opus ipsius in eis fortiter confirmans uoluitur, in qua perfectio Christiana in contemptu mundi usque ad pectus fortitudinis sue apparet; quia uirtus hec in robore fortissimi certaminis confidens in Deum, homines in mundo seculariter conuersantes acutissimo intuitu admonitionis sue commonet, ut in abiectione terrenorum imitentur precedentis Filii Dei exemplum, constantissima intentione fortiter aspirantes ad ipsum. Idcirco etiam ante angulum eiusdem edificii ad austrum uergentem, imago alia intra ipsum edificium super pauimentum apparens, se ad predictum iuuenem cum magna hilaritate conuertit; quoniam ut casus hominis per bonitatem superni patris in ardore  fructuositatis restauraretur ad uitam, hec uirtus in plenitudine diuini operis secularia conculeans, et in dulcedine sui affectus se aperte manifestans, ad Filium Dei in consortio angelici ordinis cum gaudio fidelium hominum intendit, quia in incarnatione eiusdem Saluatoris per supernam uirtutem floruit. Sed his imaginibus una similitudo est, quia pari deuotione Deum manifestant in hominibus, qui ipsum in operibus suis concorditer magnificant.

Unde etiam ut cetere uirtutes quas prius uidisti sericinis omnes uestiuntur indumentis; quoniam in uiribus suis reliquis uirtutibus que tibi superius ueracissime demonstrate sunt, dissimiles non existunt, sed in leni negotio suauissimi operis  fidelium hominum, semper ad Deum pariter sursum tendentes sunt. Quod autem omnes albis uelaminibus in capitibus suis obtecte sunt, hoc est quod simul in candido proposito legalis institutionis cum magna colligatione ante Deum caput omnium occupate sunt, ut mulier ante uirum suum uelari solet, excepta illa que a dextris medie predictarum trium stans nudo capite candidos capillos habere uidetur; quia eadem prosperitate roboris per supernam trinitatem apparentis, nulla sollicitudine huius seculi grauata, in candore tantum celestis desiderii querit dissolui et esse cum Christo, propter quod etiam nulla earum pallio circumamicta est; quoniam ab omni officio seruitutis denudate sunt, per quod ab officio libertatis sue semper uidelicet  in celum aspicere, et ad Deum anhelare possint impediri, nichil aliud desiderantes nisi quod a terrenis rebus separatum est, preter mediam ipsarum trium que albo pallio induitur; per quod in sustentatione diuina pulchritudo discreti operis beate legis insinuatur, cum quo eadem uirtus ita circumamicta obtegitur ut homo pallio suo circumdatur. Sed quod tunicis albis omnes uestiuntur: hoc est quod in candore bonorum operum absque nigredine prauorum morum conuersantur qui in nequitiis et uitiis obcecate infidelitatis obtenebrantur: excepta illa que in rota apparens, tunicam subnigram habet; quia hec in uolubilitate diuine clementie his actibus circumdata est, que in districtione sua  carni difficiles sunt, et preter hanc que a sinistris medie earumdem trium assistens tunica pallidi coloris utitur; ipsa in aduersitate per munimentum summe maiestatis ad defensionem sui circumdata et uallata, lacrymabili merore gementis operis, in que flens et eiulans ad Deum semper suspirat. Unde etiam omnes calceamentis albis indulte sunt; quoniam in morte Filii mei lucentes uiam pacis in mentibus hominum parant, quatenus celestia desiderent, excepta media ipsarum trium cuius indumenta pedum nigra uidentur et diuerso colore depicta; quoniam hec sub protectione Dei manens, sed magna schismata infidelium in irrisione nigredinis a uia ueritatis deuiantium sustinens, recto tamen itinere fidei decorata in mortificatione  Filii mei non dissidens per multas infestationes diabolicarum artium et per diuersas tribulationes morum hominum, in sua fortitudine et pulchritudine perseuerans tendit ad superna. Sed tamen dissimilitudo est in eis; quia quamuis unanimes et sibi inuicem in operatione sunt adherentes, tamen suas uires unaqueque in subiectis sibi hominibus singulariter in feruore superne claritatis demonstrat.

Unde imago que media est trium predictarum sibi astantium, declarat constantiam; que columna et munimen est earum que sibi adherent uirtutum in medio huius numeri Trinitatem sanctam significantes, se manifestans et hominibus ut in bonis operibus constantes sint ostendens, quia etiam Christus Deus et homo opera sua que in mundo  operatus est, bono fine consummauit, sicut et uirtus hec firmamentum interiorum uirtutum in hominibus existens, cum magna disciplina homines ad Deum perducit. Ergo et in pectore eius due fenestelle apparent: quod est in cordibus hominum manifestatio celestium in duobus speculis fidei demonstrata, quoniam diuinitas et humanitas in Filio Dei credenda est; per quem uirtus illa in hominibus perfecta a fortitudine rectitudinis sue non mouebitur. Sed super ipsas fenestras ceruus ad dextram eiusdem imaginis uersus apparet, quia super fidem hanc quod Filius Dei Deus et homo creditur ipse per credulitatem fidelis populi firmissime ponitur, cum per cursum uelocitatis sue celeste desiderium designans, ad dextram constantie uertitur;  quoniam uita eterna in perseuerantia boni operis reperitur, ita ut anteriores pedes suos super fenestram dextram, et posteriores super sinistram ponat; quia quod ipse uerus Deus sit, nec in tranquillitate fidei contemnendum, aut quod uerus homo sit nec in eiusdem fidei impugnatione ab ullo Deum ueraciter diligente diffidendum est. Unde et se quasi ad currendum coaptat, quoniam saluatio animarum in cursu eius reperta est; cum ipse in magnis doloribus properans ad passionem crucis, uitam in ueritate perseuerantibus contulit, ut et uirtus hec in uerbis sue confessionis supra designat.

Sed secunda imago que a dextris eius est, celeste desiderium prefigurat, in celum semper aspiciens  et ad saluationem tendens, per quod constantia prosperitatem caducorum non appetens, magis felicitatem eternorum desiderat. Quapropter et predictum ceruum inspicit; quia Filium Dei in lucidissimo opere suo assidue attendens, in dulcissimis amplexibus illius saturari non poterit, quemadmodum et superius in locutione desiderii sui affirmat.

Tertia autem imago a sinistris eius stans, ostendit compunctionem cordis atque recordationem mentis assidua contritione exsilium suum gementem et plorantem, cuius beata effusione constantia contrarietatem sinistre partis que perditio anime est declinans, ad uitam de morte festinat. Unde etiam ad prefatas fenestellas aspicit; quoniam in  cordibus fidelium omnem intentionem suam ad Filium Dei, tam in humanitate quam in diuinitate regnantem intendens, eius dulcedine continua uisione perfrui delectatur, sicut etiam in uerbis suis aperta manifestatione demonstrat.

Sed imago que contra aquilonem in rota apparet, perfectionem Christi et contemptum mundi pretendit, quia plenitudo uirtutum in abiectione secularium per Filium Dei apertissime declarata est; qui inter homines conuersatus terrenis non inhians, imitatores suos fortiter ad celestia toto ardore commonuit anhelare. Que in dextra manu uirentem ramusculum habet, quoniam in felicitate saluationis anime opus uiridissimi et pulcherrimi germinis beatarum uirtutum quod inspiratione  Spiritus sancti perfusum est, continet. Quapropter et ipsa rota assidue circumuoluitur eadem imagine in ea immobili permanente, quia misericordia Dei pia compassione se ad homines flectens, et miseriis eorum compatiens, se querentibus semper flexibilis est, perfectione Christi in contemptu mundi nullam mobilitatem instabilitatis habente, sed semper ad ea tendente que sunt sine ulla mutabilitatis offensione. Quod autem in circuitu eiusdem rote scriptum est: Si quis mihi ministrat me sequatur. Et ubi sum ego illic et minister meus erit : hoc est quod ubique flexibilis misericordia Dei, hoc continet in se, quod quicunque Filio Dei obsequium exhibuerit exemplum eius imitando, in celesti beatitudine gaudebit, cum  ipso consortium sine fine adepturus angelorum. Unde etiam in pectore imaginis sculptum apparet. Ego sum hostia laudis in prouinciis; quia Christus sapienter contemptum docens secularium, per secretum consilii sui cordibus electorum suorum insinuat, quod ipsum omnis fidelis anima hostiam Patris oblatum in ligno crucis, intima deuotione ueneratur et adorat: cum etiam in toto terrarum orbe gloriam et laudem eius, uox et lingua omnium fidelium propter remunerationem uite non cesset resonare, ut etiam ipsa in locutione sua aperte propalat.

Imago uero que ante angulum ad austrum respicientem apparet: significat concordiam, rabiem  malignorum spirituum fugientem, sed consortium beatorum angelorum amplectentem, cum ipsa ob amorem Dei scissuras infidelium deuitat; et ad uisionem perpetue pacis anhelat. Unde et tanti splendoris in facie est, ut eam perfecte intueri non possis; quoniam mortifero odio et inuidia carens, maiorem claritatem in animabus hominum parat, quam mortalis mens capere ualeat fragili corpore grauata. Sed quod ab utroque latere suo alam albi coloris habet quarum latitudo longitudinem eiusdem imaginis superat; hoc est quod et in prosperis et in aduersis ad sudorem iusti laboris se coniungentibus, illa uirtus protectionem sue candidissime bonitatis extendens, plus in latitudine expansionis sue quam possidet in caritate supernorum tenet,  quam in longitudine nascentis humani generis habeat; quia finito mundo ipsa super celos celorum uolans, magis tunc quam nunc in claritate sua apparebit. Ubi nichil terrenum nichilque caducum queritur; sed quod celeste ei eternum est, dulcissima amplexione amatur, et ubi omnia clara atque leta perdurabunt; abstersa omni nebula iniquitatis, quemadmodum et in uerbis professionis uirtutis huius fideliter denuntiatur.

Quod uero uides pauimentum edificii totum ut album uitrum apparens et ex se reddens splendorem serenissimum: hoc est quod fortitudo uere fidei portans et explanans opus et ciuitatem Dei, tota in candore et in speculo simplicitatis purissima et planissima est, ipsa fide cum omnibus operibus ad  se pertinentibus in ipsa ciuitate Dei uigilante et edificante, quatenus Deus in initio bonorum operum hominum per splendorem serenissime intentionis tangatur; et in fine eorum per saluationem anime apertissime cognoscatur, quia peracta operatione: fides ipsa ostendit qua deuotione queque anima Deum quesiuit. Unde et splendor lucidi illius sedentis in throno qui omnia hec tibi demonstrat per ipsum pauimentum usque in abyssum resplendet; quoniam gratia omnipotentis Dei cuncta regentis que in hac uisione cognoscis tibi manifestantis, per fortitudinem fidei diabolum in perditione mortis ad nichilum redegit. Quomodo? Deus serpentem antiquum et mortem eterne perditionis per purissimam fidem, que est in regeneratione  spiritus et aque deiecit in profundum perpetue confusionis, fortiter pertransiens tenebras infidelitatis, cum Filius Dei fideles suos admonuit, ut uerba doctrine sue ab ipso accepta in mundum emitterent.

Sed quod inter circulum illum a sedente in throno protensum, et inter hoc edificium terra tantum apparet, quasi aliquantulum deorsum uergens, ita ut edificium inde uelut super monte positum uideatur; hoc est quod inter fortitudinem potestatis omnipotentis Dei et inter electum opus bonitatis ipsius, plurimi homines sunt qui ueram fidem abnegantes magis temporalia quod eterna sectantur, ut sunt pagani, Iudei ac falsi Christiani semper de malo in malum descendentes, nec in  caducis rebus speculum catholice fidei sursum aspicientes, sed magis in uoluptatibus suis prauum opus in profundum peccatorum protrahere laborantes; ita ut maximum et pulcherrimum opus Dei, inter tenebras huius infelicitatis omni homini illud querenti in altitudine summe bonitatis palam appareat; ut Ioannes dilectus euangelista in reuelatione diuina testatur, dicens: Et sustulit me in spiritu in montem magnum et altum, et ostendit mihi ciuitatem sanctam Hierusalem descendentem de celo habentem claritatem Dei . Hoc tale est: Spiritus eleuat spiritum. Quomodo? In uirtute sua Spiritus sanctus trahit hominis mentem de pondere carnis, ut possit uolare in uisione oculorum  spiritus illius qui interiora uidet non obscuratus cecitate carnalium uoluptatum. Quid hoc? Sed Spiritus sanctus sursum eleuat spiritum hominis ad montem celestium desideriorum: ut perspicue considerare ualeat opera que in spiritu peragenda sunt, quod est magnitudo operum Dei; cui mille artes diabolici operis substrate sunt, ita quod eis dominatur sicut mons planitiei terre prefertur, et quod immobile fundamentum est sicut mons qui de loco suo non transit, tante etiam altitudinis existens quod mortalis homo eam in sensu suo enarrare non possit; quia omnem humanam prudentiam superexcellit, que de terrenis mentibus terrenarum qualitatum ascendit. Et sic fideli et sancte anime opera spiritus ostenduntur:  sicut etiam celestis Hierusalem sine opere manuum carnis, per opus a Spiritu sancto datum spiritualiter edificanda est, ita magnitudine et altitudine sanctorum operum in spiritu apparente, ut eadem ciuitas in operibus bonis que tactu Spiritus sancti fiunt in hominibus, adornatur; quoniam ipsa sic supra montem posita et innumeris edificationibus edificata, in se nobilissimos lapides qui sancte anime in uisione pacis sunt, colligit ab omni putredine peccati purgatos. Unde etiam cum ipsis pretiosis lapidibus ut aurum fulget quia in bonis hominibus sapientia opus sue claritatis demonstrat. Sed opera illa in rectitudine iustitie peracta, cum quibus etiam ipsa celestis Hierusalem adornata  perficitur, unde exorta uenerunt? uidelicet de altitudine celi, quoniam ut ros de nubibus descendit et terram humore suo perfundit; sic bona opera a Deo in homines descendunt, et infusione Spiritus sancti rigantur; ita quod fidelis homo bonum et suauem fructum generans, consortium superne ciuitatis adipiscitur. Sic ergo celestia opera per donum Spiritus sancti de celo in homines uenientia, habent claritatem in ipso, a quo etiam emanauerunt. Quomodo? Quia claritas Dei in bonis operibus iustorum hominum fulget: ita quod ipse tanto ardentius in terra cognoscitur, adoratur et colitur per quas uirtutes ipsa facta ciuitas in ornamentis suis decoratur; quia homo adiutorio Dei bona opera faciens, eum in mirabilibus suis  ueneratur. Et sic est hec reuelatio per oculos spiritus uisa et cognita, ut inspiratione Spiritus sancti recta opera in hominibus peracta coram Deo in supernis apparent.

Itaque, ut premonstratum est Deus operatur ab  oriente et a septentrione et ab occidente ad meridiem; ubi per filium suum in dilectione Ecclesie omne quod ante constitutionem mundi predestinatum fuerat, ad effectum illum perducit qui nouissimus dies est, sicut etiam hoc opus suum per se educens illud cum predictis in mystica designatione turribus et uirtutibus confirmatum et ornatum, atque in summa perfectione completum reducit ad seipsum. Quomodo? Iustitia iuste actionis post casum Ade designata in Ne; ad nouissimum diem tendit multis miraculis circumuallata, que Deus in electis suis per diuersa tempora demonstrare non cessauit ut in preparatione in Ne, et in ostensione in Abraham et in Mose, et in operatione in filio suo. Quomodo?  Ante tempora in corde celestis Patris erat quod Filium suum in fine temporum pro uera salute et redemptione perditi hominis mittere uoluit in mundum; qui natus ex uirgine omnia que antiqui sancti Spiritu sancto repleti predixerant, perfecto opere compleuit, ueluti brachium hominis se primum flectit ad opus, et ut deinde manus operatur. Quid hoc? Iustitia uidelicet iusto iudicio Dei cum Adam de terra floriditatis proiectus est: cepit primum in Ne moueri ut in prima iunctura humeri, ita tendens ad fortiora in Abraham et in Mose quasi ad flexibiliora secundum iuncturam brachii, sic tandem perueniens ad perfectum opus in Filio Dei, per quem omnia signa et preconia ueteris  legis aperto opere completa sunt; et per quem omnes uirtutes cum quibus celestis Hierusalem in filiis suis adornabitur, certissima declaratione in regeneratione spiritus et aque manifestate sunt, ut manus in digitis suis opus quod operatur ad perfectam ostensionem perducit: hoc modo opus meum ad gloriam meam et ad tuam confusionem perficio, o diabole, tibi per fortitudinem brachii mei oppositus in aquilone, in septentrione et in occidente, nec non etiam secundum solis cursum tibi resistens ab oriente et a meridie, ita te subuertens in occidente, quatenus in omni parte confusus sis, quia in ecclesia mea que mons est fortitudinis, ad interitum tuum, o deformissime impostor, facio opus iustitie et sanctitatis; ita ut tu  deuictus omnino intereas, qui uolebas ut plebs mea interiret. Qui autem acutas aures interioris intellectus habet: hic in ardente amore speculi mei ad uerba hec anhelet, et ea in conscientia animi sui conscribat.




uISIO UNDECIMA


SUMMARIUM.---De quinque ferocissimis cursibus temporalium regnorum. De cane igneo. De fuluo leone. De equo pallido. De nigro porco. De griseo lupo. De colle quinque apices habente et de quinque funibus bestiarum quid significet. uerba Iob ad eamdem rem. Quod Ecclesia a perfectione sua fulget in decore iustitie usque ad tempus Antichristi. Quod tunc fides Ecclesie quasi in dubio est preter testimonium Enoch et Elie. Quod ante finem mundi testimonio eorumdem sponsus Ecclesie candidissime fulgebit, deuicto filio perditionis et manifestata fide ueritatis. uerba Dauid ad eamdem rem. Quod Ecclesia, refrigescente iustitia, multas et diuersas passiones, et persecutiones lamentabiliter sustinebit. Quod Antichristus horribili terrore  fideles dilanians, fetorem sue crudelitatis et insaniam mordacitatis sue hominibus infundit. Quod Filius perditionis quos blanditiis non potest, crudelissimis persecutionibus incuruare tentabit. Quod Ecclesia in consummatione mundi nobilissimo sanguine perfundetur, usque ad duos testes ueritatis. Quod nos in septimo millenario sumus. Qua de causa Deus noua secreta et multa mystica hactenus latentia per non loquentem et indoctum loquitur. Exhortatio Dei ad doctores ne hunc sermonem spernant, sed uel uictoriosissimum uexillum contra filium iniquitatis eleuent. uerba Spiritus sancti ad Ecclesiam de nouissimo tempore. Euangelium de eodem. Quod turbato orbe quatuor elementa abluentur et Ecclesia in filiis suis implebitur, ne membra desint capiti. Quod cursus mundi nunc in septimo numero est, et post laborem sigilla Scripturarum aperte et leniter ut in hoc libro proferuntur, et alius numerus non est, quod superest, homini sciendum non est. Quare Deus Filium suum uoluit incarnari. De Antichristo et matre eius. Quod a matre magicis artibus instructus, in diuersis creaturis uoluntatem suam permissione Dei exercet. De potestate eius et diuersis miraculis que facere uidetur. uerba Moysi de uisione Dei. Quod quidam a diabolo decepti portenta in creaturis fallaciter ostendunt; sed eas in alium modum transmutare non possunt. Quod diuerso modo Antichristus suos decipiat et cur hoc illi permissum sit. De simulata morte Antichristi, de scriptura maledictionis; qui huic contradixerit, occidetur. uerba Ioannis. De Enoch et Elia quare ad id tempus reseruati sunt. uerba illorum ad filios Dei. De ueris signis illorum quibus falsa Antichristi abiiciantur. Quod permissione Dei consummati, mercedem laborum suorum consequentur. Quod omnia membra Ecclesie ex presumptuosa arrogantia Antichristi, tremore concutientur, putantis se posse penetrare secreta celestia. Quod potestas Dei manifesta uirtute filium perditionis ad modum diaboli in eterna damnatione prosternit. Quod infernalis fetor et nebula locum elationis illius replebit ut decepti redeant. Quod filio perditionis prostrato, sponsa Christi candore mire pulchritudinis clarescet errantibus ad uiam ueritatis redeuntibus. Quod diem iudicii nemo scire poterit nisi Deus. Exemplum de Samsone.

 Deinde uidi ad aquilonem, et ecce ibi quinque bestie stabant, quarum una erat ut canis igneus, sed non ardens, una ut leo fului coloris, alia ut equus pallidus, alia ut niger porcus, alia ut lupus griseus, et se ad occidentem uertebant. Et in occidente coram bestiis illis ueluti quidam collis quinque apices habens apparuit; ita ut ab ore cuiusque bestie funis unus ad unumquemque apicem ipsius collis extenderetur, omnes subnigri coloris, presertim funem illum qui ab ore lupi tendebatur, qui ex parte niger et ex parte albus uidebatur. Et ecce in oriente, iuuenem illum quem prius super angulum coniunctionis lucidi et lapidei muri edificii purpurea tunica indutum uideram, super ipsum angulum iterum uidi, sed nunc ab umbilico deorsum  mihi apparentem: ita uides ut ab umbilico usque ad locum illum ubi uir discernitur quasi aurora fulgeret, et ibi erat ueluti lyra cum chordis suis in transuersum iacens, et ab hoc loco usque ad calces pedum, id est ad mensuram duorum digitorum transpositorum superius tangentem talum umbrosus erat ac ab illa mensura per totos pedes suos lacte candidior apparebat. Sed et illa muliebris imago quam ante altare quod est ante oculos Dei prius conspexeram, nunc etiam mihi et hic iterum ostensa est; ita tamen quod eam etiam ab umbilico uentris deorsum uiderem. Nam ab umbilico usque ad illum locum ubi mulier cognoscitur, uarias et squamosas maculas habebat. In loco autem muliebris cognitionis monstruosum et nigerrimum  caput apparuit igneos oculos, et aures ut aures asini, et nares et os ut nares et os leonis habens ac magno hiatu frendens, et uelut ferreos ac horribiles dentes horribiliter acuens. Sed ab illo capite usque ad genua sua imago illa alba et rubea et uelut multa contritione contusa erat. Ab ipsis autem genibus usque ad duas zonas que per transuersum superius tangentes calcem pedum albe uidebantur, sanguinea apparebat. Et ecce illud monstruosum caput se tanto fragore a loco suo emouit  ut omnis muliebris imago in omnibus membris suis inde concuteretur. Sed et uelut magna massa multe fecis ipsi capiti coniuncta est, unde illud supra quemdam montem se eleuans altitudinem celorum ascendere tentauit. Et ecce uelut ictus tonitrui repente ueniens, ipsum caput tanta fortitudine repercussit quod et de monte illo cecidit et quod spiritum in mortem emisit. Unde subito fetens nebula montem ipsum totum comprehendit, in qua caput illud tanta sorde inuolutum est ut astantes populi in maximum terrorem conuerterentur, ipsa quidem nebula circa ipsum montem aliquantulum diutius immorante. Quod astans populus cernens, multo timore concussus adinuicem dicebat: Heu! heu! quid est hoc? quid uidetur nobis hoc esse?  Ah nos miseros! quis nos adiuuabit? aut quis nos liberabit? Nescimus enim quomodo decepti sumus. O omnipotens Deus, miserere nobis! Reuertamur, reuertamur ergo; properemus testamentum euangelii Christi, quoniam ah, ah, ah! amare decepti sumus. Et ecce pedes predicte muliebris imaginis candidi apparuerunt, splendorem super splendorem solis reddentes. Audiuique uocem de celo mihi dicentem: Quamuis omnia que in terra sunt ad finem suum tendant, ita quod mundus in defectu uirium suarum positus ad exitum suum multis erumnis et calamitatibus oppressus incuruetur; tamen sponsa Filii mei tam a prenuntiis filii perditionis quam ab ipso perditore in filiis suis multum fatigata nequaquam contereretur, quamuis ab eis multum impugnetur.  Cum ipsa in fine seculorum robustior et ualidior exsurgens pulchrior et clarior reddetur; quatenus hoc modo ad amplexus dilecti sui suauius et dulcius procedat. Quod et hec uisio quam cernis mystice designat. uides enim ad aquilonem, et ecce ibi quinque bestie stant, que sunt in carnalibus desideriis quibus macula peccati non deest, quinque ferocissimi cursus temporalium regnorum ferociter in se bacchantes.

Quarum una est ut canis igneus sed non ardens;  quia cursus temporum illorum homines sue constitutionis mordaces habebit, in sua quidem estimatione uelut ignis apparentes, sed in iustitia Dei non ardentes. Et una ut leo fului coloris est; quoniam cursus ille bellicosos homines sustinebit, multa quidem bella mouentes, sed in eis rectitudinem Dei non inspicientes, quia in fuluo colore regna illa incipient fatigationem debilitatis incurrere. Alia autem ut equus pallidus; quia tempora illa homines in diluuio peccati lasciuos et in uelocitate uoluptatis sue operationem bonarum uirtutum transilientes producent, ubi tunc cor regnorum illorum in pallore ruine sue confringetur, quoniam ruborem fortitudinis sue tunc perdet. Sed alia, ut niger porcus; quoniam cursus ille rectores magnam  nigredinem tristitie in se ipsis facientes habet, et se luto immunditie inuoluentes, uidelicet diuinam legem in multis contrarietatibus fornicationum et aliarum similium abominationum postponentes, ac multa schismata diuinorum preceptorum in sanctitate machinantes.

Alia uero ut lupus griseus; quia illa tempora habebunt homines multas rapinas tam in potestatibus quam in reliquis successibus sibi ipsis congerentes cum in his certaminibus, nec nigros nec albos, sed uelut griseos in uersutiis suis se ostendentes: capita regnorum illorum diuidentes deiicient, quoniam tunc ueniet tempus irretitionis animarum multarum, ubi error errorum ab inferno usque ad celum erigetur; ita quod filii lucis torculari martyriorum  suorum imponentur, Filium Dei non negantes, sed filium perditionis abiicientes qui diabolicis artibus uoluntates suas perficere tentabit. Et he bestie se ad occidentem uertunt, quoniam hec caduca tempora cum occidente sole cadunt; quia sicut ille oritur et occidit, ita etiam faciunt homines cum hic nascitur et cum ille moritur.

Unde etiam ibi in occidente coram bestiis illis uelut quidam collis quinque apices habens apparet; quia in carnalibus concupiscentiis in ipsis excursibus disposita potestas, quinque altitudinum propalata ostenditur, ita ut ab ore cuiusque bestie funis unus ad unumquemque apicem ipsius collis extendatur; quoniam ab initio illorum temporum  tenor prolixitatis ad quamque altitudinem disposite potestatis protenditur, omnes subnigri coloris preter funem illum qui ab ore lupi protenditur qui ex parte niger et ex parte albus uidetur, quia iste prolixitates sunt in uarietate contumacie uoluptatis hominum. Tenore illo qui in uoracitate rapine positus est in parte nigredinis, multas iniquitates protendente, ita tamen quod ex ipsa hi in multo candore iustitie procedunt qui terrentibus miraculis filio perditionis ut ipsi resistant occurrent, quemadmodum seruus meus Iob de iusto uiro iustitiam facientem ostendit dicens: Innocens contra hypocritam suscitabitur, et tenebit iustus uiam suam et mundis manibus addet fortitudinem . Hoc tale est: Qui innocens est sanguinei operis, id  est homicidii et fornicationis et similium malorum operum uelut ardens scintilla contra illum excitatur, qui semper in operibus suis mentitur. Quomodo? Quia ille mel nominat; sed uenenum deuorat et amicum uocat, quem sicut inimicum suffocat. uidelicet cum dulcia uerba sonant; sed intra se malitiam habent, et cum amico blande loquitur, sed illum in insidiis occidere nititur. Sed qui habet uirgam, indigna pecora a se ipso fugans ex recto itinere cordis sui, habet etiam clara itinera coram fulgente sole, quoniam ipse clara scintilla et clara lux in Deo suscitatur quasi fulgens facula; atque ita fortissimis purissimisque operibus se circumferens, ipsis apponit fortem loricam et incidentem gladium, a se etiam uitia expellens et uirtutes sibi  concilians.

Quapropter etiam in oriente iuuenem illum quem prius super angulum coniunctionis lucidi et lapidei muri ipsius edificii purpurea tunica indutum uideras, super eumdem angulum iterum uides, quia oriens iustitie Filius hominis, presidens fortitudini coniunctionis speculatiue scientie et humano operi in bonitate Patris sursum edificante, cum ipse Filius hominis in uoluntate Patris sui sanguinem suum pro salute mundi ludit  ibi ipse etiam modo sedens in eadem altitudine ad confirmationem ueritatis tibi denuo per mysteria miraculorum suorum manifestatur, sic tamen ut nunc ab umbilico deorsum tibi appareat; quoniam a fortitudine membrorum suorum que est  electorum eius, ubi modo ipse Sponsus Ecclesie uiget usque ad completionem eorum multa admiranda et obscura signa uides, ita uidelicet ut ab umbilico usque ad locum illum ubi uir discernitur, quasi aurora fulgeat; quia a perfectione illa cum iam fidelia membra sua perfectionem fortitudinis habent usque ad tempus filii perditionis, qui se uirum uirtutis esse simulabit in rectitudine se deuote colentium fulgorem iustitie demonstrabit. Unde et ibi uelut lyra cum chordis suis in transuersum iacet; quod est in persecutione illa qua filius iniquitatis multos cruciatus electis inferet, gaudium canticorum eorum qui iam propter dira tormenta que in corporibus suis patiuntur a corporalibus  nexibus soluuntur, ad requiem transeuntes.

Sed ab ipso loco usque ad calces pedum, id est ad mensuram duorum digitorum transpositorum superius tangentem talum eius umbrosus est; quoniam a persecutione hac quam fideles a filio diaboli passuri sunt, usque ad doctrinam duorum testium, scilicet Enoch et Elie terrena despicientium, et ad superna desideria labores suos ponentium, fides ecclesiastice institutionis uelut in dubio habenda est: hominibus multo merore dicentibus: Quid est quod dicitur de Iesu? uerumne est an secus? Sed ab illa mensura superius tangente talum per totos pedes suos lacte candidior apparet: quod est a testimonio testium illorum eterna premia exspectantium filio  perditionis deuicto, Filius ante finem mundi in catholica fide candidissimus et pulcherrimus fulgebit, ita quod tunc palam ueritas per ipsum cognoscetur; et quod falsitas in filio iniquitatis per omnia abiicietur, ut et Dauid seruus mens testatur, ubi dicit: Rex uero letabitur in Deo, laudabuntur omnes qui iurant in eo; quia obstructum est os loquentium iniqua . Hoc tale est: Profunda scientia que est magnus status in homine scilicet pulchram formam linguarum hominum uoluntate et dispositione Dei tangens, strenue symphonizat in altari Dei, quia Deum nouit et beati in laudibus sonantium mentium currunt, torrens iter uerborum in purissimo fonte fortissimi dominatoris facientes: cum in perdito tempore destruuntur hiatus sibilorum  diabolicarum artium, que mentes hominum turpiter inficiunt. Sed et illa muliebris imago quam ante altare quod est ante oculos Dei prius conspexeras, nunc etiam tibi et hic iterum ostenditur; quia sponsa Filii Dei purissimis orationibus sanctorum instans, et eas superne inquisitioni secundum quod tibi permonstratum est deuotissime offerens, modo etiam tibi in eisdem sacramentis pro assertione iustitie declaratur; ita tamen quod eam modo etiam ab umbilico uentris deorsum uideas; quoniam ipsa pro creatione illa qua nunc ecclesiastica dignitate prouehitur, usque ad plenitudinem filiorum eius multis miraculorum mysteriis ad tuitionem multorum, tibi manifestatur. Nam ab umbilico  usque ad locum illum ubi mulier cognoscitur, uarias et squamosas maculas habet: quod est a fortitudine illa qua modo in filiis suis digne et laudabiliter uiget, usque ad tempus illud ubi filius perditionis artes suas, quas diabolus prime mulieri immisit perficere conabitur, uarietatem et duritiam in obiectione multorum uitiorum tam in fornicatoriis quam in mortiferis et rapacibus malis lamentabiliter et miserabiliter sustinebit. Quomodo? Quoniam ii qui eam diligere deberent, eam acriter persequentur.

Unde etiam in loco muliebris cognitionis monstruosum et nigerrimum caput apparet; quia cum artibus prime seductionis in monstruosis turpitudinibus, et in nigerrimis iniquitatibus, perditionis filius  insaniens ueniet, igneos oculos et aures ut aures asini, et nares et os ut nares et os leonis habens: cum furibundos actus nequissimi ignis et turpissimos sonitus contradictionis, Deum abnegari faciens hominibus immittit, ita pessimum fetorem sensibus eorum infundens, ac crudelissima rapacitate ecclesiastica instituta dilanians, scilicet magno hiatu frendens et uelut ferreos ac horribiles dentes horribiliter acuens; quoniam uoracissimo rictu uitiorum fortitudinem et insaniam mordacitatis sue, sibi consentientibus pessime infigit. Et ab illo capite usque ad genua illa, alba et rubea et uelut multa contritione contusa est; quoniam a pessima deceptione qua filius perditionis homines primum blande et leniter seducere conabitur, usque ad tempus  illud cum eos iam crudelius inflectere et incuruare tentabit, Ecclesia in filiis suis albedinem uere fidei, sed in ipsa angustiam sanguinei stuporis ac maximas erumnas diuersarum passionum sustinebit. Ab ipsis autem genibus usque ad duas zonas que per transuersum superius tangentes calcem pedum albe uidentur, sanguinea apparet; quia cum iam uelut motionem oppressionis sue sustinuerit, usque ad duos testes ueritatis qui Ecclesiam fortissime continebunt, iam circa consummationem mundi candorem iustitie et rectitudinis ostendentes, sceleratissimas persecutiones et crudelissimas effusiones sanguinis, in iis qui ipsum perditorem contempserint patietur. Quid hoc? Cum filius perditionis in contraria sua doctrina iam fiduciam et fortitudinem  fallaciter confortatus acceperit; tunc et Ecclesia in cursu festinationis sue nobilissimo sanguine perfundetur, ubi et ipsa tunc plene iam celeste habitaculum construetur. Nam uos, o platee Hierusalem, tunc in optimo auro per sanguinem sanctorum fulgebitis; quia diabolus tunc exstinguetur, quoniam membra superni regis persecutus est, ita quod ipse pre magno terrore suo ad nichilum redigetur.

Sed o uos homines, qui in ipsis habitare desideratis, illum fugite, et Deum qui uos creauit adorate. In sex enim diebus perfecit Deus opera sua; et in septimo requieuit ab opere suo. Quid hoc? Sex dies sex numeri seculi sunt; sed in sexto noua miracula mundo edita sunt, ut etiam in sexto die Deus opera sua compleuit. Nunc autem mundus, in septimo numero  seculi ante nouissimum diem, est sicut in die septimo. Quomodo? Prophete uoces suas compleuerunt, Filius etiam meus uoluntatem meam in mundo perfecit, et aperte Euangelium in toto mundo predicatum est, sed et hoc per tempus temporum pleni numeri, et per plus temporum annorum ipsius pleni numeri, quamuis in multa diuersitate morum hominum tamen per me bene fundatum perstitit. Sed nunc catholica fides in populis uacillat, et Euangelium in hominibus claudicat, fortissima etiam uolumina que probatissimi doctores multo studio enucleauerunt: turpi tedio diffluunt, et cibus uite diuinarum Scripturarum iam tepefactus est. Unde nunc loquor per non loquentem hominem de Scripturis,  nec edoctam a terreno magistro; sed ego qui sum edissero per eam noua secreta et multa mystica que hactenus in uoluminibus latuerunt, uelut homo facit qui limum sibi primum componit: et deinde ex eo quasque formas secundum uoluntatem suam discernit.

O fructuosi doctores boni lucri, animas uestras redimite et hunc sermonem fortiter clamate, nec ad ipsum increduli estote; quia si illum spernitis non illum sed me qui uerax sum contemnitis. uos namque populum meum sub lege mea nutrire debetis, habentes curam usque ad prefinitum tempus illius curationis, cum deficiet omnis cura omnium laborum. Sed de hoc tempore habetis tempora temporum prefixe predestinationis, ad tempus illud currentes in  quo filius perditionis ueniet. Conualescite ergo et confortamini, electi mei, precauentes ne in laqueum mortis cadatis; sed uictoriosissimum uexillum horum sermonum eleuate, et super filium iniquitatis ruite. Nam in errore semitarum illarum que precurrunt et subsequuntur filium perditionis, quem uos Antichristum nominatis: uestigia illius imitamini qui uos uiam ueritatis edocuit cum in carne in mundo cum magna humilitate et non cum superbia apparuit. Audite ergo et intelligite. Spiritus enim dicit Ecclesie de tempore nouissimi erroris. Mors irruet in Ecclesiam in ipsa hora cum in fine temporum maledictus, maledictionis filius, ueniet; qui est maledictio maledictionum, uelut filius meus in Euangelio de ciuitate pessimi erroris testatur dicens:  Et tu Capharnaum, nunquid usque in celum exaltaberis? usque in infernum descendes . Hoc tale est: O tu antrum iniquitatis, fossa absconsionis existens, et alas simulationis hypocritarum habens, quomodo in excelso parietum stare posses, cum oculus tuus nequitias uitiorum inspiciat, que ardens lumen in sordibus abscondunt, dicentes: Quis similis est parricide in hypocrisi, quem stulti dominatorem nominant. Nunquid celum in miraculis signorum habebis, cum digitum tuum barathro intinges. Quomodo? Opera tua fundum inferni petent, in cuius uoracitate absorpta iacebis: ita quod etiam infernus fetorem illum euomet, in quo mundus amaritudinem mortis in perditore  perditionum uidebit.

Sed caput sine uentre et absque ceteris membris esse non debet. Caput Ecclesie Filius Dei est, uenter et cetera membra que sequuntur, Ecclesia cum filiis suis est. Ecclesia autem nondum in membris et in filiis suis perfecta est, sed in nouissimo die cum numerus electorum implebitur, tunc et Ecclesia plena erit. Sed et tunc in ultimo die turbatio orbis terrarum fiet; cum ego Deus quatuor elementa abluam, cum illo quod mortale in carne hominis est, et tunc in consummatione seculi plenum gaudium sobolis Ecclesie erit. Ut enim predictum est, in sex diebus perfecit Deus opera sua. Quinque dies, quinque numeri seculi sunt, in sexto noua miracula in terris propalata sunt uelut in sexta die primus  homo formatus est. Sed nunc sextus numerus finitus est et deuentum est in septimum numerum; in quo nunc cursus mundi uelut in septima die requiei positus est, quia labor ille quem prius fortissimi doctores in profunditate clausorum sigillorum sanctarum Scripturarum habuerunt: modo apertus existen aperte proferendus est, in leuitate uerborum uelut uerba huius libri sunt, quasi in septima quietis die. Sex enim dies operis sunt, septima requiei est. Numerus dierum alius non est, quod superest tibi, o homo, sciendum non est; sed in secreto Patris est. Sed uos, o homines, de tempore hoc: tempus temporum in cursu uestro habetis antequam homicida ille ueniat, qui fidem catholicam peruertere cupiet. Quid autem deinde fiat; nec  tempus nec momentum uobis de hoc sciendum est, sicut nec quid post septem dies hebdomadis sit, scire potestis; sed solus Pater hoc nouit, qui et hec in sua potestate posuit. De diebus enim hebdomadis aut de temporibus temporum seculi, amplius tibi, o homo, sciendum non est.

Sed post quinque numeros seculi celestia miracula mundo edidi; sicut et in quinque diebus alia creatura ante hominem creata fuerat, que homini subiecta est. Sic etiam et plenitudo infidelium et Iudeorum fuerat, et diuersa schismata diuersorum malorum tam gentilis quam Iudaici populi efferbuerant, et lex ac prophetia iam sudauerant, atque omnes populi tam in malis quam in bonis probati erant, antequam unigenitus meus carnem de uirgine  susciperet. Nam eum mittendum decretum non fuerat nisi premissis omnibus his, ut omnis iustitia in illo probaretur, et ut omnis iniustitia ab illo scandalizaretur. Quod si Filius meus prius uenisset, hoc quasi insipienter factum fuisset, uelut homo ille imprudenter agit qui fruges suas antequam maturescant colligere uult, uel si incarnatio eius in ipsum finem mundi dilata esset: tunc raptim ueniret quasi auceps ille qui aues fraudulenter capit, illis nescientibus quomodo rete eius intrauerint. Sed Filius meus uenit in tempore illo uelut cum iam dies post nonam ad uesperas tendit, scilicet cum iam maxima uirtute diei abscedente, frigus adesse incipit: ita post quinque numeros mundi Filius meus mundo adfuit cum mundus iam ad occasum  currit. Quid tunc? Ipse enim ueniens medullam legis aperuit ubi aquam legis in uinum Euangelii conuertit, ubi et maxima fluenta uirtutum emanare fecit, quod tam tempestiue ueniens compleuit; ut ecclesiastice uirtutes quas Spiritus sanctus incendit firmis radicibus in hominibus confortarentur, et ut uirginitas quam in se ipso attulit, in dignissima germina florum pullularet et dilataretur.

Sed insanus homicida, filius scilicet perditionis in breuissimo tempore ueniet; cum iam dies abscedit, sole in occasum latente uidelicet cum nouissimum tempus iam cadit et mundus tenorem suum deserit; hoc autem testimonium, o fideles mei, audite, et  illud deuote ad cautelam uestram intelligite, ne uobis nescientibus error ipsius perditoris repente ueniens, in ruinam infidelita is et perditionis uos precipitet. Unde uos armate et ad ualidis imam pugnam hoc modo fidelissimis munitionibus premoniti: uos preparate. Cum enim tempus illud aduenerit quo nequissimus ille deceptor horribiliter apparebit, mater illa que istum fallacem in mundum parturiet a pueritia sua in puellari etate diabolicis artibus plena uitiis, in deserto abiectionis inter nefandissimos homines enutrita est, ibi parentibus eius eam nescientibus, nec illis cum quibus moratur eam scientibus, quoniam diabolus eam illuc ire persuade, et ibi eam secundum uoluntatem suam decipiendo componit, quasi angelus sanctus sit. Et ideo illa  ab hominibus se separat, ut tanto facilius celari possit; unde etiam aliquibus sed tamen paucis uiris nequissimo latrocinio fornicationis occulte commiscetur, et in tanto studio turpitudinis cum illis se polluit, uelut angelus sanctus feruorem prauitatis illius eam perficere iubeat. Et sic in feruentissimo ardore fornicationis illius filium perditionis concipit, nesciens de quo semine uirorum illorum eum conceperit. Sed Lucifer serpens, scilicet antiquus turpitudine ista delectatus, coagulationem hanc iusto meo iudicio artibus suis afflat, et eam omnibus uiribus suis totam in uentre matris illius possidet, sic illo perditore de uentre matris sue pleno diabolico spiritu egrediente. Deinde illam consuetam fornicationem deuitat: et aperte stulto et insipienti populo  dicit, quia uirum non habeat, nec patrem infantis sui sciat; fornicationem autem quam perpetrauit, sanctam dicit. Unde et populus illam sanctam putat et nominat.

Sic filius perditionis diabolicis artibus usque ad fortiorem etatem enutritur, semper noto populo sibi se subtrahens. Sed mater eius eum cum quibusdam magicis artibus interdum tam populo Deum colenti, quam non colenti ostendit; sic eum ab eis faciens uideri et amari. Qui cum ad plenam etatem peruenerit, manifeste contrariam doctrinam docebit; ita mihi et electis meis repugnans, tantamque fortitudinem acquirens ut in magna potestate sua, se supra nubes eleuare conetur. Nam ego iusto iudicio meo permitto eum in diuersis creaturis uoluntatem  suam exercere; quoniam ut diabolus in initio dixit: Similis ero Altissimo  et cecidit, ita etiam permitto ut idem diabolus in tempore nouissimo cadat cum ipse in hoc filio suo dicit: Saluator mundi ego sum. Et ut omne seculum fidelium cognouit quod Lucifer mendax fuit, cum se in initio dierum similem Deo esse uoluit; sic etiam omnis fidelis homo uidebit quod filius iniquitatis mendax est, cum se ante nouissimum diem Filio Dei similem facit.

Ipse enim est pessima bestia, homines qui ipsum negant interficiens et regibus, ducibus, principibus, diuitibusque se adiungens, humilitatemque deprimens, ac superbiam erigens, orbemque terrarum  diabolica arte sibi subiiciens. Potestas namque eius usque labrum uenti procedit; ita quod erem uidetur commouere, ignemque de celo educere, et fulgura, tonitrua ac grandines producere, montes etiam euertere, aquas exsiccare, siluis uiriditatem suam auferre, eisque iterum succum uiroris sui reddere. Tales enim illusiones in diuersis creaturis ostendit; uidelicet in humore, in uiriditate et in siccitate earum. Sed et in hominibus decept ones suas facere non decinit. Quomodo? uidebitur enim sanis immittere egritudinem, et infirmis sanitatem, demones eiicere, ac interdum mortuos suscitare. Quomodo? Cum enim aliquando quispiam uita euanuerit, cuius anima in potestate ipsius diaboli est, circa cadauer illius qui uita discesserit interdum permissione  mea illusiones suas ostendet, cadauer illius quasi uiuat moueri faciens, quod tamen per breuissimam horam et non per longius spatium facere interdum permittetur; ne hac presumptione gloria Dei derideatur atque nichilipendatur. Quod quidam uidentes in eum confident; quidam autem et priorem fidem suam retinere uolentes, eum tamen sibi propitium semper optabunt. Quos tamen durius ledere nolens, quasdam infirmitates ipsis immittit. Qui, dum medicinam et auxilium medicorum querent nec curari poterunt, ad ipsum recurrent tentantes, si eos curare ualeat; quos dum ad se uenientes uiderit, debilitatem quam eis intulit ipsis aufert. Unde ualde eum amantes in ipsum credent. Et sic multi decipientur, cum ipsi oculos interioris hominis obnubilant;  per quos in me respicere debuerant, uolentes in probatione animi sui uelut in quadam nouitate illa scire que exterioribus oculis uident, et que manibus palpant, contemnentes illa inuisibilia que in me manent, et que uera fide comprehendenda sunt quia mortales oculi me uidere non possunt, sed miracula mea in obumbratione illis ostendo quibus uoluero; meipsum autem nullus uidebit, dum in mortali corpore manet, nisi in umbratione mysteriorum meorum ut seruo meo Mosi locutus sum, quemadmodum scriptum est: Non enim uidebit me homo et uiuere poterit . Hoc tale est: Obtutum mortalitatis sue non ponet in claritatem diuinitatis mee, ille qui mortalis est, ita quod in corruptibili cinere mortalem uitam possit habere,  dum in transeuntis temporis mutatione est, scilicet quod uitam unam deserit et ad aliam transit; quoniam omnia uiuentia per me solidata sunt, et quia ego uiuo nec ulla mutatio in me est. Nam ut culex uiuere non potest si se in flammam ignis immittit, ita etiam mortalis homo non posset subsistere, si coruscationem diuinitatis mee uideret, sed ego mortalibus hominibus quandiu grauamine mortalitatis sue grauati sunt, me ita in obumbratione ostendo; uelut pictor ea que inuisibilia sunt, per imagines picture sue hominibus declarat. Quod si, o homo, me dilexeris, te amplectar, et calore sancti Spiritus te calefaciam. Cum enim bona intentione tua me inspexeris, meque in tua fide cognoueris, tunc et ego  tecum ero. Sed qui me contemnunt, ad diabolum se conuertunt, quoniam me scire nolunt. Unde et ego ipsos abiicio.

Eosdem autem diabolus illudit et decipit quomodocunque sibi placuerit: ita quod ipsi putant quod uerum sit, quidquid eis ostenderit. Et hanc ipsam artem deceptionis sue diabolus illis infundit, qui in ipsum confidunt: ita quod ipsi in hac arte diuersa portenta in creaturis secundum uoluntatem suam hominibus fallaciter ostendunt. Sed tamen nec elementa, nec alias creaturas que a Deo create sunt in alium modum transmutare possunt; nisi quod solum per deceptiones suas, quedam monstra uelut quasdam nebulas in eis sibi credentibus fingunt. Nam et Adam cum plus quereret quam habere deberet,  gloriam paradisi perdidit; sic et isti uisum et auditum interioris hominis amittunt, quoniam Deum deserunt et diabolum colunt.

Secundum hunc modum filius perditionis, deceptiones artium suarum in elementis operatur, ostendens in eis pulchritudinem, dulcedinem et suauitatem secundum uoluntatem hominum quos decipit. Sed hec potestas ei ob hoc promissa est, ut fideles in recta fide cernant, quod diabolus nullam potestatem in bonis habet, sed solum in malis eterne mortis. Quidquid enim iste filius iniquitatis operatur, id in potestate, superbia et crudelitate facit, misericordiam, humilitatem et discretionem non habens; sed cum imperio et magno stupore homines ad hoc precipitat, ut ipsum sequantur, plurimos enim  populos sibi acquirit, dicens eis ut uoluntates suas libere peragant, ne se multum in uigiliis aut in ieiuniis constringant, proponens eis ut tantum Deum suum diligant quem se esse simulat: quatenus sic ab inferno liberati ad uitam perueniant. Unde illi hoc modo decepti dicunt: O ue miseris illis qui ante tempora ista fuerunt, quia diris cruciatibus uitam suam afflixerunt, pietatem Dei nostri heu ignorantes! Ille enim thesauros et diuitias eis ostendit, ac eos secundum uoluntates ipsorum epulari permittit, fallacibus signis doctrinam suam confirmans; ita quod ipsi putant quod non oporteat eos ullo modo corpora sua constringere et castigare. Sed et circumcisionem et iudaismum secundum mores Iudeorum  illis obseruare iubet, fortiora precepta legis, que Euangelium cum digna penitentia in gratiam conuertit, ipsis iuxta uoluntatem eorum leuiora faciens. Et dicit qui ad me conuertitur, peccata illius delebuntur, uiuetque mecum in eternum. Baptismum etiam et euangelium Filii mei abiicit. Et omnia precepta illa que Ecclesie tradita sunt deride. Et iterum sibi famulantibus diabolica irrisione dicit: uidete quis et qualis ille insanus fuerit, qui hec obseruare per mendacia sua simplici populo instituit.

Ego autem pro uobis et ad gloriam uestram mori, et a morte resurgere uolo. Et sic populum meum ab inferno liberabo; ut deinceps mecum in regno meo gloriose uiuatis, quod ille fallax prius se fecisse simulauit.  Et deinde dilectis suis dicit: ut eum gladio percutiant, atque in mundum sindonem usque ad diem resurrectionis sue inuoluant, illis ita deceptis quod putant se illum occidere, et precepta eius hoc modo perficere, postea se resurgere simulans dire maledictionis scripturam uelut saluationem animarum profert; quam pro signo hominibus tradens, iubet ut ipsum adorent. Quod si quis fidelis propter amorem nominis mei recusauerit, diro cruciatu tormentorum ab illo consumetur, unde omnes qui hec uiderint uel audierint maximo admirationis et dubietatis stupore concutientur, quemadmodum etiam Ioannes dilectus meus ostendit, dicens: Et uidi unum de capitibus eius tanquam occisum in mortem, et plaga mortis eius curata est. Et admirata est uniuersa terra post bestiam . Hoc tale est: Ego amator mysteriorum Dei uidi fallacem et maledictum in maximis et innumerabilibus iniquitatibus omnem sanctimoniam sanctorum circumeuntem, et multiplicibus uitiis eam fatigantem; qui actibus mendaciorum suorum sanguinem suum in occisione se effundere et ita mori assimilabit, non in corpore suo cadens sed in fallaci umbra, uelut percussus et moriens estimatus. Unde etiam in errore fallacium uulnerum suorum quasi mortuus fuerit simulat se quasi a sopore mortis reuixisse; et ita admirabilem et terribilem stuporem omnes homines qui in tota terra sunt, in horrore huius maledicti capient, sicut etiam populus in magnitudine et fortitudine Goliath obstupuit, cum eum armatum in bello aduersum se stare uideret.  Et ita ut uides columne electorum meorum, tam de cruciatibus istis quam de contrariis et immanibus ac horribilibus signis, que filius perditionis emittet magno stupore pauoris commoueri uidebuntur, gemitum lamentabilis angustie emittentes.

Sed duos testes meos quos ad id tempus in secreto uoluntatis mee reseruaui, scilicet Enoch et Eliam; ut ipsi repugnent et ut errantes ad uiam ueritatis reducant emittam. Qui fortissimas et robustissimas uirtutes fidelibus ostendent; quia cum uerba testimonii eorum in ore utriusque sibi equaliter consentient, fidem audientes adhibebunt. Nam idcirco hi duo testes ueritatis tandiu per me reseruati sunt, ut tunc ipsis procedentibus, sermo eorum  in cordibus electorum meorum teneatur et solidetur, quatenus inde germen Ecclesie mee in magna humilitate subsistat. Et ipsi ad filios Dei quorum nomina in libro uite sunt, dicent: O uos recti corde et electi in gloriosa laude beatarum gratiarum uite, audite et intelligite que uobis fiducialiter disserimus. Hic maledictus a diabolo missus est, ut animas que se preceptis illius subiiciunt in errorem mittat. Nos enim de hoc mundo reclusi eramus, reseruati in secretis Dei que hominibus abscondita sunt, ita quod in sollicitudine et angustia hominum non fuimus. Nam ad hoc reseruati sumus, et ad uos missi; ut erroribus istius perditoris contradicamus. uidete ergo, si uobis aut in corporali statura aut in etate  similes simus. Et omnes qui cognoscere et confiteri uerum Deum uolent: hos duos senes et ueraces testes, uexillum iustitie Dei portantes subsequentur, iniquum errorem deserentes, quoniam ipsi in magnis preconiis et coram Deo et coram populo fulgebunt; uicos, et plateas, et ciuitates, atque alia loca ubicunque filius perditionis contrariam doctrinam efflauerit percurrentes, ac in eis multa signa in Spiritu sancto facientes, ita ut omnis populus qui eos uiderit in maximam admirationem ducatur. Idcirco autem hec magna signa supra firmam petram solidata illis dabuntur, quatenus illa contraria et falsa signa abiiciantur. Nam ut fulgur incendit et comburit, sic et filius perditionis peruersa iniquitate et nequitia sua faciet, populos magicis  artibus uelut igne fulguris comburens. Sed Enoch et Elias cum recta doctrina quasi cum ictu tonitrui omnem cohortem illius exterrentes deiicient, fideles hoc modo stabilientes.

Attamen in permissione uoluntatis mee ab illo tandem consummati, mercedem laborum suorum in celestibus consequantur. Tunc flores doctrine eorum cadentes, quia uoces ipsorum iam in mundo non audientur, bonum fructum in electis ostendent, uerba et rabiem diabolice artis contemnentibus, et in spe superne hereditatis bene firmatis, quemadmodum et Salomon de bono et recto homine ostendit, dicens: Domus iusti plurima fortitudo, et in fructibus impii conturbatio. . Hoc tale est: Acutum habitaculum ubi contritio et infelicitas non  est: speciale speculum oculi Dei in recto homine est, in quo idem oculus fortitudinem miraculorum suorum quasi in appetitu percutientis gladii uidet. Sed in procedentibus factis, uelut in crescentibus fructibus superbi cordis, quod in propriis uoluptatibus suis ruinas edificat, tristitia illa erit, quia superbum cor in eam spem non confidit, que in superna saturitate floret.

Sed ut uides quod ipsum monstruosum caput se tanto fragore a loco suo emouit, quod omnis predicta muliebris imago in omnibus membris suis inde concutitur: hoc est cum se filius perditionis caput iniquitatis existens, multa arrogantia superbie uelut a paruo errore infixe sibi nequitie tollit, maiorem errorem arripiens, scilicet supra omnes exaltari  uolens, id est cum deceptiones sue finem accepture sunt, omnis Ecclesia in omnibus filiis suis tam maioribus quam minoribus in maximum timorem mittitur, exspectans insaniam presumptionis illius. Et uelut magna massa multe fecis ipsi capiti coniungitur, unde illud super quemdam montem se eleuans, altitudinem celorum ascendere tentat; quia maxime artes diabolicarum insidiarum, multam immunditiam afferentium eidem filio iniquitatis assistentes, ipsi alas superbie subministrant, ac eum in tantum presumptionem erigunt, quod ipse etiam secreta celestia se putat posse penetrare. Quomodo? Nam cum omnem uoluntatem seductoris diaboli compleuerit, ita quod iusto iudicio Dei  amplius tantam potestatem iniquitatis et crudelitatis sue habere omnino non permittetur; omnem cohortem suam congregabit, et sibi credentibus dicet quia ad celos ire uelit. Sed sicut diabolus nesciuit Filium Dei ad redemptionem et salutem animarum nasci, ita et iste pessimus cum se in mortiferum malum omnium malorum inuoluet, fortissimum ictum manus Dei super se uenire ignorabit.

Et ecce uelut ictus tonitrui repente ueniens caput ipsum tanta fortitudine percutit quod et de monte illo deiicit et quod spiritum suum in mortem emittit; quoniam potestas Dei se manifestans, eumdem perditionis filium tanta uirtute zeli sui prosternit, quod et de superbia illa qua se contra Deum erexerat, magno precipitio presumptionis sue ruit, et quod  uitalem flatum suum in mortem eterne damnationis ita consummatus euomit; quia sicut tentationes Filii mei finite sunt, cum ipse tentatus diabolo dixit: uade, turpissime Satana, et ille exterritus fugit; sic etiam et tentationes iste quas filius iniquitatis Ecclesie infert, in hoc zelo meo consummationem accipient.

Inde subito fetens nebula montem ipsum totum comprehendit, in qua caput ipsum tanta sorde inuoluitur, ut astantes populi in maximum terrorem mittantur; quia immundissimus intolerabilisque et infernalis fetor locum elationis illius totum replebit, in quo ille pessimus criminator tanta immunditia et fetore efferuebat, ut iusto Dei iudicio nec initium nec finis eius amodo in memoria habeatur;  quoniam populi illi cadauer ipsius sine uoce in terra prostratum et multa tabe perfusum uidentes: se deceptos esse cognoscent, ipsa nebula circa montem illum aliquantulum diutius immorante; quoniam fetor ille diabolicam elationem circumamplectens, immundam ostendit, ut homines ab illo seducti fetorem et immunditiam illam uidentes, errorem suum declinent, et ad ueritatem redeant. Nam astans populus hec cernens, multo timore concutitur; quia hec uidentes maximus horror incutit, ita ut lugubres uoces et flebiles querelas proferant, et se grauiter errasse dicant.

Et ecce pedes prefate muliebris imaginis candidi apparent, splendorem super splendorem solis reddentes: hoc est quod fortitudo fundamenti et  sustentatio sponse filii mei multum candorem fidei ostendet, et pulchritudinem illam que omnem pulchritudinem terrene claritatis superat demonstrabit, cum filio perditionis ut dictum est prostrato, multi ex iis qui errauerant ad ueritatem reuertentur. Sed post casum illius impii, quando nouissimus dies in solutione mundi occurrat mortalis homo non querat; quia eum scire non poterit, quoniam eum Pater in abscondito secreti sui seruauit. Ad iudicium ergo, o homines, uos preparate. Ut autem predictum est filius perditionis cum patre suo diabolo et cum omnibus artibus illius in nouissimo tempore per Filium meum fortissimum preliatorem cum magna confusione superabitur; sicut et inimici fortissimi Samsonis  in prefiguratione ipsius deiecti sunt, uelut in sacra Historia scriptum est: Concussisque fortiter columnis, cecidit domus super omnes principes, et ceteram multitudinem que ibi erat: multoque plures interfecit moriens quam ante uiuus occiderat . Hoc tale est: Filio Dei, scilicet fortissimo Samsoni primum Synagoga coniuncta est; cui ipse occulta illa que in ueteri Testamento abscondita erant, in mirabili doctrina sua distribuit, interiorem dulcedinem legis que fortior leone erat, ipsi benigne aperiens. Sed ipsa decepit eum; faciens ut secreta eius illuderentur, in doctrinam illius respicere nolens, sed eam magno fastu superbie despiciens. Quapropter ipse commotus regnum Dei ab ea auferri et alii genti dari predixit; ita in multis  prodigiis cum plurima turba ciuitatem Hierosolymam ascendens, infidelitate illorum qui uestimenta sua in uia strauerunt occisa, ubi quod promiserat illis per miracula reddidit, quibus per sponsam suam proditus fuerat. Et in illo feruore sponsam suam deseruit, cum domum eius desertam derelinqui prenuntiauit. Sed pater sponse illius, uidelicet diabolica seductio; alii uiro, id est infidelitati eam coniunxit. Tunc Filius Dei astutas uulpes, scilicet apostolos emisit, qui igne sancti Spiritus segetes inimicorum suorum combusserunt, id est qui legalia precepta ad spiritualem intellectum uerterunt, ita Synagoga cum patre suo combusta, scilicet peruersa infidelitate Synagoge euersa. Deinde magnis signis et stupendis miraculis incredulos occidit;  ita quod omnes multo stupore contremuerunt, cum dicerent se timere Romanos uenire, et locum et gentem ipsorum tollere. Quapropter concilium suum congregauerunt ut illum perderent, sed ipse abscondit se in monte, in oratione cum diceret ut, si fieri posset, calix ille ab eo transiret. Sed Iudas Iscariothes prodidit eum, tradens eum in manus seuissimas inimicorum suorum. Et ipse uim fortudinis sue abscondit, quam in crine, id est in patre suo habuit; que omni populo ignota est, nisi quantum in fide capitur, ueluti et capilli in capite hominis uidentur. Postea cum pati uoluit uim fortitudinis sue ostendit, uidelicet mandibulam asini tollens cum filiabus Hierusalem diceret, ne super eum sed super se ipsas flerent; ita illas occidens, scilicet  terrorem futurorum malorum eis uerissime predicens. Et sic in cruce fatigato cum sitiret, fons uere fidei de gentili populo emanauit; de quo ipse bibens non erubuit, dicens etiam quod sic consummatum esset. Unde cum spiritum emisit, in gehennam, uidelicet ad mulierem meretricem postea descendit, inimicis suis eum obsidentibus, cum custodes ad sepulcrum ipsius ponerent, sed ipse a morte resurgens, cum duabus portis, id est cum specialibus electis suis, et cum communi populo quos ex inferno liberauit, celeste regnum petiuit. Sed sic pulcherrima sponsa, scilicet Ecclesia, ipsi coniuncta, diligentissime ab eo quesiuit quomodo fortitudinem ipsius cognoscere posset. Ipse  autem uires suas ei non repente, sed paulatim et cum discretione aperuit. Quomodo.

Cum primum catholicam fidem percepissent in ueteri lege et in noua, usque ad perfectam correctionem putabant se quidam illorum debere ambulare, que ligatura humentium neruorum sed nondum perfectam siccitatem habentium erat. Unde Ecclesia rudis adhuc, multis turbis dicebat: Hec est fortitudo sponsi mei. Et populus hec audiens,  uolebat repentino motu Deum in auditu uerborum tantum colere, et non in significatione Spiritus sancti conuersari. Sed ita fortitudo eius cognita non est. Deinde uirginitas uelut noui funes qui nunquam in opere fuerunt, sicut et uirginitas ante non est gloriose habita; nobiliter erecta est, que ligatura Filium Dei fortiter quidem tetigit, sed tamen eum plene non ostendit. Sed Ecclesia se sursum erigens dicebat: O uos, amici mei, he maxime uirtutes sponsi mei sunt. Et subito in magno strepitu multus populus super eum ruit, dicens: Nos in maximis uiribus eius, ipsum cepimus. Sed nec sic uires eius manifestate sunt. Postea in septem donis Spiritus sancti uelut in septem crinibus illius Ecclesia solidata est, ipsis  forti clauo in firmamento apostolicorum predicatorum infixis. Unde reti fidei hoc modo contexto, Ecclesia clamabat: O quam fortis sponsus meus in septem crinibus suis est. Et omnes populi illam audientes, in eum irruerunt, putantes ipsum maiores uires non habere. Sed et hoc modo non est agnita fortitudo ipsius. Dehinc multas lacrymas Ecclesia fudit; quia fortitudinem sancte Trinitatis ignorauit, dicens humanitatem Filii Dei se quidem uidisse, sed diuinitatem ipsius nondum perfecte intellexisse. Unde ipse commotus in dilecto suo Ioanne secreta sancte Trinitatis quantum homini licitum erat scire: in honore Patris et in ardore Spiritus sancti manifestauit. Et ita in gremium sponse sue caput suum reclinans: ibi usque ad maxima  schismata que in filio perditionis futura sunt, requiescet; ibi fortitudo eius abrasis crinibus ipsius abscindetur: cum homines in tempore illo magis filium perditionis, quam ipsum sequi studebunt dicentes: Quid est, o Deus, quod talia et tanta miracula uidemus? Et ita fortitudo ipsius dilinitur, cum iam uera fides in cecitate infidelitatis obnubilari uidetur. Sed uires eius resurgent, cum Enoch et Elias apparuerint. Quapropter superbiam et presumptionem fortiter concutiens, filium perditionis cum omnibus diabolicis artibus et ceteris uitiis eius deiiciet, multoque durius diabolica uitia conteret, cum iam Ecclesia cum Christiano nomine de presenti et temporali seculo ad eterna transibit, quam  antea fecerit cum adhuc diuinus cultus in mundo temporaliter uigeret. Quid hoc? Quia cum iam seculum finem accipiet, tunc et diabolice persecutiones et uirtutum fortissime operationes, in hominibus etiam temporaliter cessabunt. Qui autem acutas aures interioris intellectus habet: hic in ardente amore speculi mei, ad uerba hec anhelet, et ea in conscientia animi sui conscribat.




uISIO DUODECIMA.


SUMMARIUM.---Quod in nouissimo tempore mundus multis calamitatibus ut homo in hora mortis dissoluitur. Quod omnes creature repente commouentur et quidquid in ere uel in aqua uel in terra mortale est uitam reddit et quod feditatis est in eis euanescet. Quod corpora mortuorum ubicunque fuerint in integritate corporis et sexus sui resurgunt. De signatis et non signatis resurgentium. Quod Filius cui  Pater potestatem dedit iudicium facere, in forma humanitatis ad iudicium ueniet. Euangelium de eodem. Quod signati obuiam iusto iudici non in difficultate celeriter rapiuntur et opera eorum apparebunt. Quod omnes flores: patriarche, prophete, apostoli, martyres, confessores, uirgines, et monachi et alii prepositi fulgebunt. Quod celi interim laudes suas in silentio continent cum Filius sententiam iudicialem proferet conscientia singulorum aperta. De bonis et malis qui iudicandi sunt. De infidelibus qui iam iudicati ad iudicium non perueniunt. Quod finito iudicio, maxima quies tranquillitatis exoritur. Quod electos gloria eternitatis cum magnis laudibus recipit, sed reprobos infernus magno ululatu absorbet. Euangelium de eodem. Quomodo elementa, et sol, et luna, et stelle, finito iudicio in melius mutantur et nox non erit. uerba Ioannis de eodem.

 Post hec uidi et ecce omnia elementa et omnes creature diro motu concussa sunt: ignis, er, et aqua eruperunt, et terram moueri fecerunt, fulgura et tonitrua concrepuerunt, montes et silue ceciderunt: ita ut omne quod mortale erat uitam exhalaret. Et omnia elementa purgata sunt, ita ut quidquid in eis sordidum fuerat, tali modo euanesceret, ut amplius non appareret. Et audiui uocem maximo clamore per totum orbem terrarum uociferantem et dicentem: O uos, filii hominum, qui in terra iacetis, surgite omnes. Et ecce omnia ossa hominum in quocunque loco terrarum erant, uelut in uno momento congregata, et sua carne obtecta sunt, et omnes homines integris membris et corporibus suis in sexu suo surrexerunt: boni in claritate  fulgentes, et mali in nigredine apparentes, ita ut et opus cuiusque in ipso aperte uideretur. Et quidam ex eis in fide signati erant, quidam autem non, ita ut signatorum illorum alii ante faciem suam uelut aureum fulgorem, alii uelut umbram haberent quod ipsorum signum erat. Sed subito ab oriente maxima coruscatio effulsit: et ibi in nube Filium hominis eo uultu quo in mundo fuerat, nudatis et apertis uulneribus cum angelicis choris aduenientem uidi, et supra sedem flammantis sed non ardentis throni sedentem, et sub se hanc maximam tempestatem purgationis mundi habentem. Et qui signati erant obuiam ei in ere quasi in turbine rapti sunt, ubi et prius splendorem illum qui secretum superni Creatoris designat uideram; bonis  scilicet a malis ibi separatis. Sed ipse blanda uoce quemadmodum euangelium manifestat, iustos celesti regno beatificauit, ac terribili uoce iniustos infernalibus penis ut etiam scriptum est, deputauit; nulla tamen alia inquisitione uel responsione de operibus eorum, nisi quemadmodum euangelica uox ostendit, ibi facta; quoniam opus cuiusque siue bonum siue malum esset, in ipso manifeste apparuit. Qui autem signati non erant a longe in parte aquilonis cum diabolica turba stabant, nec ad iudicium hoc peruenerunt; sed tamen hec omnia uelut in turbine uidentes, finem iudicii exspectabant, et intra se amaros gemitus edebant. Et sic iudicio peracto, fulgura, et tonitrua, et uenti ac tempestates cessabant; et quidquid in elementis  transitorium erat, subito euanuit et maxima tranquillitas facta est. Tunc electi super splendorem solis repente splendidi effecti: cum Filio Dei, et cum beatis agminibus angelorum in gaudio magno celestia petebant, reprobis cum diabolo et angelis  eius ad loca infernalia cum magno ululatu tendentibus. Et sic celum electos recepit, et infernus reprobos absorbuit. Sed subito tanta gaudia et tante laudes in celestibus, et tanta tristitia ac tanti ululatus in abyssi lacu exorti sunt, ultra etiam quam humanus sensus effari possit. Et mox omnia elementa in maxima serenitate resplenduerunt, ueluti eis nigerrima cutis abstracta fuisset; ita quod nec ignis feruorem, nec er spissitudinem, nec aqua estum, nec terra fragilitatem amplius ullam haberent. Sol quoque, luna et stelle, uelut plurimus ornatus in firmamento, multo splendore et decore rutilabant: et sine motu circuitionis fixa manebant, ita quod ultra diem et noctem non discernebant. Et ita nox non erat, sed dies. Et finitum est. Iterumque  audiui uocem de celo mibi dicentem: Hec mysteria nouissima tempora ostendunt: in quibus temporalia tempora, in eternitatem coruscationis illius que sine fine est transmutabuntur. Nouissima enim tempora multis periculis fatigabuntur, et occasus mundi uariis signis demonstrabitur. Nam ut uides, in ipso nouissimo die totus orbis terrarum terroribus concutietur, et tempestatibus quassabitur: ita ut quidquid in eo caducum et mortale est, his calamitatibus finiatur; quia tunc cursu mundi completo, ipse amplius durare non poterit, sed secundum diuinam dispositionem consummabitur. Sicut enim homo cum finiendus est, multis infirmitatibus preuentus deiicitur, ita quod etiam in ipsa hora mortis sue multo dolore  dissoluitur; sic etiam finem mundi maxime aduersitates precurrent, et ipsum in fine suo diuersis terroribus dissoluent, quoniam elementa terrores suos tunc ostendent; quia eos amplius exercere non poterunt.

Repentino et inopinato motu in hoc fine elementa relaxantur, omnes creature commouentur, ignis erumpit, er soluitur, aqua effluit, terra concutitur, fulgura feruent, tonitrua concrepant, montes scinduntur, silue ruunt, et quidquid in ere, uel in aqua, uel in terra mortale est uitam reddit. Ignis enim totum erem mouet, et aqua totam terram replet; et hoc modo omnia purgantur, ut quidquid in mundo feditatis est, ita euanescat, quasi non fuerit, uelut sal diffluit cum in aquam immittitur.  Sed diuino precepto, ut tibi monstratum est, ad resurgendum accepto, mortuorum ossa ubicunque fuerint suo loco uelut in ictu oculi coniunguntur, et sua carne teguntur, nec ullo modo retardantur, sed siue ab igne, siue ab aqua, siue ab aue, siue a  bestia, consumpta fuerint, citissime restituuntur; ita quod ea hoc modo terra reddit, uelut sal ex aqua sudat, quia oculus meus omnia nouit, nec quidquam me latere poterit. Ita omnes homines in anima et corpore, sine ulla contractione et abscisione membrorum suorum, sed in integritate et corporis et sexus sui, uelut in ictu oculi resurgunt: electi fulgorem bonorum operum suorum habentes, et reprobi nigredinem infelicium actuum suorum portantes, ita quod ipsorum ibi opera non absconduntur, sed palam in ipsis apparebunt.

Et quidam ex eis in fide signati sunt, quidam autem non; ita ut fidem habentium, conscientie per opera fidei in fulgore sapientie fulgeant, aliorum uero in tenebrositate neglectus sui appareant,  per que aperte discernuntur, quoniam illi fidem in operibus impleuerunt, isti autem eam in se ipsis exstinxerunt. Quidam autem signum fidei non habent; quia illi nec in ueteri lege, nec in noua gratia cognitionem uiui et ueri Dei habere uoluerunt. Et tunc in claritate lucis eterne, sed tamen in nube qua reprobis celestis gloria abscondita est, Filius Dei in forma humanitatis et passionis sue quam in uoluntate Patris pro salute humani generis passus est, ad iudicandum ipsum humanum genus celesti exercitu circumdatus adueniet; quoniam Pater ei hoc dedit, ut quia ipse in mundo uisibiliter conuersatus fuerat, que uisibilia mundi sunt diiudicet, ut etiam ipse in Euangelio ostendit, dicens: Et potestatem dedit ei iudicium facere quia filius hominis  est . Hoc tale est: Pater testificatur de Filio suo. Quid hoc? Pater potestatem dedit Filio; quoniam ipse semper cum Patre in diuinitate manens, sed humanitatem de matre accipiens secundum quod homo est, accepit etiam a Patre, quod omnis creatura ipsum Dei Filium sentit, sicut et omnis creatura in creatione forme sue a Deo creata subsistit. Et ideo cuncta opera discernuntur a Filio in quacunque dignitate uel incuruatione sint: et secundum hoc quod collocanda sunt, ea collocat ut quia ipse homo palpabilis et uisibilis in mundo fuit, etiam illa que in mundo uisibilia fuerunt secundum quod iustum est discernat, uidelicet in potestate iudiciali terribilis iniustis, sed blandus  iustis apparens; ipsos ita diiudicans, quod etiam purgationem suam elementa sentiant.

Tunc et qui signati sunt, obuiam iusto iudici, non in difficultate sed in multa celeritate rapiuntur, ut quoniam ipsi fidem in Deum credentes habuerunt: etiam opera fidei in eis manifeste appareant, ubi et scientia Dei actus eorum et in bonis et in malis non ignorat, ut tibi monstratum est; ibi enim boni et mali separabuntur, quia et opera eorum dissimilia sunt. Nam ibi tam in malis quam in bonis certissime apparet quomodo uel in infantia, uel in pueritia, uel in iuuentute, uel in senectute, uel in decrepita etate Deum quesierint. Ibi etiam fulgent omnes flores Filii mei, uidelicet patriarche et prophete qui ante incarnationem ipsius fuerunt, et  apostoli qui cum eo in seculo conuersati sunt, ac martyres, confessores, uirgines, uidue, qui omnes fideliter illum imitati sunt, et illi qui Ecclesie mee tam in secularibus quam in spiritualibus prepositi fuerunt, nec non anachorete et monachi, qui in castigatione et mortificatione carnis sue propter nomen Filii mei se uiles fecerunt, quod et in uestitu suo, cum magna humilitate et caritate angelicum ordinem imitantes, ostenderunt. Sed qui me ideo in contemplatiua uita querunt, quia dicunt hec uita gloriosior est quam illa, ante me quasi nichilum est; sed qui me querit in humilitate in ea conuersatione que inspiratione Spiritus sancti data est, hunc in celesti patria in prioribus locis exaltabo.

Deinde celi laudes suas iterum in silentio continent,  cum Filius Dei iudicialem sententiam et ad iustos et ad iniustos profert: auscultantes cum reuerentia honoris, quomodo illos diiudicet cum blande iustis superna gaudia tribuit, et cum terribiliter iniustos ad infernales penas mittit. Sed ibi nec excusationes nec interrogatio operationum suarum maior erit; quam quod ibi conscientie hominum et bonorum et malorum nude et aperte sunt. Iusti autem qui ibi uerba equissimi iudicis percipiunt, plurima quidem opera iustitie fecerunt; sed tamen ea in plenitudine perfectionis dum in seculo uiuerent non habuerunt, unde et nunc in eis diiudicandi sunt. Iniusti uero qui iudicialem seueritatem ibi in se sentiunt; mala quidem facta perpetrauerunt, sed tamen ea non in ignorantia diuine maiestatis  quod est in iniquitate preiudicate damnationis infidelitatis egerunt, et ideo sententiam ipsius iudicis ibi non effugient, quoniam omnia equo pondere ponderanda sunt. Illi autem qui in fide signati non sunt, quoniam ipsi in Deum non crediderunt; in parte aquilonis, id est perditionis cum diabolica turba interim tardant, nec ad hoc iudicium perueniunt; sed tamen illud in obumbratione uidentes, finemque eius prestolantes intra se multum gemunt; quoniam ipsi in infidelitate perdurantes, uerum Deum non cognouerunt, quia ipsi nec ante baptismum uiuum Deum in ueteri Testamento coluerunt, nec sub Euangelio remedium baptismatis susceperunt; sed in maledictione casus Ade perseuerauerunt,  damnationis penas habentes. Unde et in infidelitate scelerum suorum iam iudicati inueniuntur. Sicque iudicio finito, terrores elementorum, et fulgura, tonitrua, et uenti in tempestatibus cessant, et omne quod caducum et transitorium est dilabitur, nec amplius apparebit, uelut nix esse desinit que a calore solis liquescit, maxima quiete tranquillitatis diuina dispensatione ita exorta. Et sic electi splendorem eternitatis habentes, una cum capite suo, scilicet Filio meo, et cum glorioso celesti exercitu in magna gloria celestia gaudia petunt: et reprobi una cum diabolo et cum angelis eius ad eterna supplicia in multa contritione tendunt ubi eternam mortem sibi preparatam eternaliter uident; quia magis concupiscentias  suas quam precepta mea secuti sunt. Et sic celum electos in gloriam eternitatis recipit, quoniam ipsi dominatorem celorum dilexerunt, et infernus reprobos absorbet, quia diabolum non adiecerunt, ita omnium gaudiorum tantis laudibus in celesti gloria resonantibus, et omnium gemituum tantis ululatibus in inferno exortis, ultra quam humanus intellectus capere ualeat; quoniam illi uitam eternam possident, et isti mortem eternam habent, quemadmodum in Euangelio Filius meus loquitur, dicens: Et ibunt hi in supplicium eternum, iusti autem in uitam eternam.  Hoc tale est: Qui in lenocinio omnium malorum fetent, nec sitiunt quod iustum est haurire in summa bonitate: per iter infidelitatis et nequitie sue in penas eterne  perditionis dimerguntur, secundum opera sua infernalia tormenta recipientes. Aedificatores uero coruscationis celestis Hierusalem qui portis filie Sion fideliler instant, fulgebunt in luce uite eterne: quam castissima uirgo in fecunditate uirginitatis sue credentibus mirabiliter attulit.

Et ut uides elementa in maxima claritate et pulchritudine his omnibus pactis fulgebunt: omni uidelicet impedimento nigredinis et sordis ablato. Nam ignis sine feruore tunc ut aurora rutilabit, et er absque spissitudine purissimus fulgebit, et aqua sine impetu effusionis et submersionis perspicua et lenis stabit, et terra absque omni fragilitate et inequalitate fortissima et planissima apparebit,  his omnibus in magnam tranquillitatem ac pulchritudinem translatis. Sed et sol et luna ac stelle, uelut pretiosissimi lapides in auro, ita etiam in firmamento multa claritate et maximo fulgore rutilabunt, nec ultra inquietudinem circumuolutionis sue ad diem discernendum a nocte habebunt, quia finito mundo iam in immutabilitate sunt; itaque et nulle tenebre noctis amodo apparebunt, quoniam tunc dies indeficiens est, ut etiam Ioannes dilectus meus testatur dicens: Et nox ultra non erit, et non egebunt lumine lucerne, neque solis: quoniam Dominus Deus illuminabit illos . Hoc tale est: Qui thesaurum habet, eum interdum subtrahit, interdum etiam emittit: sicut et nox lumen celat, et ut dies tenebras fugat, homini lumen  afferens. Ita non erit in immutatione temporum, quia tunc noctis umbra fugabitur, itaque tenebre noctis amodo non apparebunt, quia etiam et mutatio illa, iam non egebit lumine illo, quod sibi homines incendunt umbras tenebrarum expellentes. Nec etiam mutabilitatem sol tunc amplectetur, qui modo continet tempora que in umbra habentur; quoniam tunc dies sine ulla mutatione erit, quia tunc etiam dominator omnium claritate diuinitatis sue quam nulla mutabilitas offuscat, illuminat eos qui in seculo tenebras sua gratia effugerunt. Qui autem acutas aures interioris intellectus habet, hic in ardente amore speculi mei, ad uerba hec anhelet, et ea in conscientia animi sui conscribat.




uISIO TERTIADECIMA.


SUMMARIUM.---Symphonia de sancta Maria. De nouem ordinibus supernorum spirituum. De patriarchis et prophetis. De apostolis. De martyribus. De confessoribus. De uirginibus. uox harmonie in querelis de reuocatis ad eosdem gradus. In hortatione uirtutum et in contradictione diabolicarum artium. Quod de ineffabili gratia sua, corde et ore Deus incessabiliter laudandus est. Quod symphonia in unanimitate et concordia proferenda est. Quod uerbum corpus, symphonia autem spiritum, et harmonia diuinitatem, uerbum uero humanitatem Filii designat. Quod per symphoniam rationalitatis, torpens anima excitatur ad uigilandum. Quod symphonia dura corda emollit et humorem compunctionis inducit et Spiritum sanctum aduocat. Quod fidelis omni deuotione incessanter iubilare debet. uerba Dauid de eadem re.

 Deinde uidi lucidissimum erem, in quo audiui in omnibus predictis significationibus mirabili modo diuersum genus musicorum in laudibus ciuium supernorum gaudiorum, in uia ueritatis fortiter perseuerantium, ac in querelis reuocatorum ad laudes eorumdem gaudiorum et in exhortatione uirtutum se exhortantium ad salutem populorum, quibus diabolice insidie repugnant; sed ipse uirtutes eas opprimunt, ita tamen quod sic fideles homines tandem a peccatis ad superna per penitentiam transeunt. Et sonus ille ut uox multitudinis in laudibus de supernis gradibus in harmonia symphonizans, sic dicebat: O splendidissima gemma, screnum decus solis tibi infusum est, fons saliens de corde Patris, qui est unicum uerbum eius per quod creauit mundi  primam materiam; quam Eua turbauit: hoc uerbum fabricauit in te hominem, et es illa lucida gemma, a qua ipsum uerbum eduxit omnes uirtutes, quemadmodum  in prima materia omnes protulit creaturas. O tu suauissima uirga frondens de stirpe Iesse, o quam magna uirtus est quod diuinitas in pulcherrimam filiam aspexit, sicut aquila in solem oculum suum figit, cum supernus Pater claritatem uirginis attendit, quando uerbum suum in ipsa incarnari uoluit. Nam in mystico mysterio Dei illustrata mente uirginis, mirabiliter clarus flos ex ipsa uirgine prodiit. Et iterum dixit: o gloriosissima lux uiuens, angeli qui infra diuinitatem diuinos oculos cum mystica obscuritate omnis creature aspicitis in ardentibus desideriis, unde nunquam potestis satiari! O quam gloriosa gaudia illa uestra habet forma, que in uobis est intacta ab omni prauo opere, quod primum ortum est in uestro socio perdito angelo,  qui uolare uoluit supra intrinsecus latens pinnaculum Dei. Unde ipse tortuosus demersus est in ruinam, sed ipsius instrumenta casus suggestionis  eius concilium facture digiti Dei instituit. Nam, o uos angeli, qui custoditis populos, quorum forma fulget in facie uestra, et o uos archangeli, qui animas iustorum suscipitis, et uos uirtutes, potestates, principatus, dominationes, et throni, qui estis computati in quintum secretum numerum, et o uos cherubim et seraphim, sigillum secretorum Dei, sit laus uobis, qui loculum antiqui cordis in fonte aspicitis. uidetis enim interiorem uim Patris, que de corde illius spirat quasi facies. Itemque dicebat: O spectabiles uiri qui pertransistis occulta aspicientes per oculos spiritus, et annuntiantes in lucida umbra acutam et uiuentem lucem in uirga geminantem, que sola floruit de introitu radicantis luminis, uos antiqui sancti predixistis saluationem  exsulum animarum que immerse fuerant morti, qui circuistis ut rote, mirabiliter loquentes mystica montis qui celum tangit pertransiens ungendo multas aquas, cum etiam inter uos surrexit lucida lucerna, que ipsum montem precurrens illuminat. O uos felices radices, cum quibus opus miraculorum et non opus criminum per torrens iter perspicue umbre plantatum est! et o tu ruminans ignea uox precurrens limantem lapidem subuertentem abyssum, gaudete in capite uestro. Gaudete in illo, quem non uiderunt in terris multi, qui ipsum ardenter uocauerunt. Et iterum dixit: O cohors militie floris uirge non spinate, tu sonus orbis terre circuiens regiones insanorum sensuum, epulantium cum porcis, quos expugnasti per infusum adiutorem ponentis  radices in tabernacula pleni operis uerbi Patris, tu etiam nobilis es gens Saluatoris, intrans uiam regenerationis aque per agnum, qui te misit in gladio inter seuissimos canes, qui suam gloriam destruxerunt in operibus digitorum suorum, statuentes non manufactum in subiectionem manuum suarum, in qua non inuenerunt eum. Nam, o lucidissima apostolorum turba, surgens in uera agnitione et aperiens clausuram magisterii diaboli, abluendo captiuos in fonte uiuentis aque, tu es clarissima lux in nigerrimis tenebris, fortissimumque genus columnarum sponsam Agni sustentans, in omnibus ornamentis ipsius, per cuius gaudium, ipsa mater et uirgo prima est uexillifera. Agnus enim  immaculatus est sponsus: et sponsa eius immaculata. Itemque dicebat:

O uictoriosissimi triumphatores, qui in effusione sanguinis uestri salutantes edificationem Ecclesie intrastis sanguinem Agni, epulantes cum uitulo occiso! O quam magnam mercedem habetis, quia corpora uestra uiuentes despexistis, imitantes agnum Dei, ornantes penam eius, in qua uos introduxit in restaurationem hereditatis. uos flores rosarum qui in effusione sanguinis uestri beati estis in maximis gaudiis, redolentibus et sudantibus in emptione que fluxit de interiori mente consilii, manentibus ante euum in illo, in quo non erat constitutio, a capite sit honor in consortio uestro: qui estis instrumentum Ecclesie, et qui in uulneribus uestri sanguinis  undastis abunde. Et iterum dixit: O successores fortissimi leonis, inter templum et altare dominantes in ministratione eius, sicut angeli sonant in laudibus, et sicut adsunt populis in adiutorio, uos estis inter illos qui hec faciunt semper in officio Agni curam habentes. O uos imitatores excelse persone in pretiosissima et gloriosissima significatione, o quam magnus est uester ornatus, ubi homo procedit soluens et stringens in Deo pigros et peregrinos, etiam ornans candidos et nigros, et magna onera remittens. Nam et angelici ordinis officia habetis: et fortissima fundamenta prescitis ubicunque constituenda sunt, unde magnus est uester honor. Itemque dicebat: O pulchre facies Deum aspicientes, et in aurora edificantes. O beate uirgines, quam  nobiles estis, in quibus rex se considerauit, cum in uobis omnia celestia ornamenta presignauit, ubi etiam suauissimus hortus estis in omnibus ornamentis redolentes. O nobilissima uiriditas que radicas in sole et que in candida serenitate luces in rota, quam nulla terrena excellentia comprehendit: tu circumdata es amplexibus diuinorum mysteriorum. Tu rubes ut aurora, et ardes ut solis flamma. Et iterum sonus ille, ut uox multitudinis in querelis de reuocandis ad eosdem gradus in harmonia, sic querebatur, dicens: O plangens uox est hec maximi doloris. Ah! ah! quedam mirabilis uictoria in mirabili desiderio Dei surrexit; in qua delectatio carpis se latenter abscondit. Heu! heu! ubi uoluntas crimina nesciuit, et ubi desiderium hominis  lasciuiam fugit, quia tam pauci ad te ueniunt. Luge, luge ergo in his innocentia; que in pudore bono integritatem non amisisti, et que auaritiam gutturis antiqui serpentis ibi non deuorasti, quia tam negligenter homines te attendunt. O uiuens fons, quam magna est suauitas tua, qui faciem istorum in te non amisisti; sed acute preuidisti quomodo eos de angelico casu abstraheres, qui se estimabant illud habere, quod non licet sic stare. Unde: Gaude, filia Sion, quia Deus tibi multos reddit, quos serpens de te abscindere uoluit, qui nunc in maiori luce fulgent quam prius illorum causa fuisset. uiuens enim lux de his dicit: Tortuosum serpentem scandalizaui in sua suggestione, que non ita  plena fuerat sicut ille existimabat. Unde iuraui per me ipsum, quod in his causis feci amplius et amplius, quam in eis. O serpens tuum gaudium proderet, quia in tua suggestione amputaui: quod nunquam inuentum est in tua seuitia, o turpissime illusor.

Itemque sonus ille, ut uox multitudinis in exhortatione uirtutum in adiutorium hominum, et in contradictione repugnantium diabolicarum artium, uirtutibus uitia superantibus, et hominibus tandem diuina inspiratione ad penitentiam redeuntibus, in harmonia sic clamabat: Nos uirtutes in Deo sumus, et in Deo manemus: Regi regum militamus, et malum a bono separamus. Nam in primo agone apparuimus, ubi uictrices exstitimus: dum ille corruit, qui super se uolare uoluit. Ergo et nunc militemus,  illis qui nos inuocant subuenientes, et diabolicas artes calcantes: et eos qui nos imitari uoluerint ad beatas mansiones perducentes.

QUERELAE ANIMARUM IN CARNE POSITARUM. O nos peregrine sumus. Quid fecimus, ad peccata deuiantes? Filie regis esse debuimus, sed in umbram peccatorum cecidimus. O uiuens sol, porta nos in humeris tuis in iustissimam hereditatem, quam in Adam perdidimus. O Rex regum, in tuo prelio pugnamus.

INuOCATIO FIDELIS ANIMAE. O dulcis diuinitas, et o suauis uita, in qua perferam uestem preclaram, illud accipiens quod perdidi in prima apparitione: ad te suspiro, et omnes uirtutes inuoco.

RESPONSUM uIRTUTUM. O felix anima et o dulcis  creatura Dei, que edificata es in profunda altitudine sapientie Dei, multum amas.

FIDELIS ANIMA. O libenter ueniam ad uos, ut prebeatis mihi osculum cordis.

uIRTUTES. Nos debemus militare tecum, o filia regis.

FID. A. O grauis labor et o durum pondus quod sustineo in ueste huius uite, quia nimis graue mihi est contra carnem pugnare.

uIRT. O anima uoluntate Dei constituta, et o felix instrumentum: quare tam debilis es contra hoc, quod Deus contriuit in uirginea natura? Tu debes in nobis superare diabolum.

FID. A. Succurrite, me adiuuando, ut ualeam consistere.

 SCIENTIA DEI. uide quid illud sit quo es induta, filia saluationis, et esto stabilis et nunquam cades.

FID. A. O nescio quid faciam, aut ubi fugiam? O ue mihi non possum perficere id quo sum induta! Certe illud uolo abiicere.

uIRT. O infelix conscientia, o misera anima; quare abscondis faciem tuam coram tuo Creatore?

SCIENTIA DEI. Tu nescis, nec uides, nec sapis illum qui te constituit.

FID. A. Deus creauit mundum, non facio illi iniuriam si uolo uti illo.

DIABOLUS. Fatua, fatua, quid prodest tibi laborare? Respice mundum et amplectetur te magno honore.

uIRT. Heu! heu! nos uirtutes plangamus et lugeamus, quia ouis Domini fugit uitam.

 HUMILITAS. Ego humilitas, regina uirtutum, dico: uenite ad me, omnes uirtutes, et enutriam uos ad requirendam perditam drachmam et ad eam coronandam in perseuerantia felicem.

uIRT. O gloriosa regina et o suauissima mediatrix, libenter ueniemus.

HUMIL. Ideo dilectissime filie, teneo uos in regali thalamo. O filie Isrel, sub arbore suscitauit uos Deus, unde in hoc tempore recordamini plantationis eius. Gaudete ergo, filie Sion.

DIABOLUS. Que est hec potestas, quod nullus sit preter Deum? Ego autem dico: Qui uoluerit me et uoluntatem meam sequi, dabo illi omnia; tu uero cum tuis sequacibus nichil habes quod dare possis, quia etiam uos omnes nescitis quid sitis.

 HUMIL. Ego cum meis sodalibus bene scio quod tu es ille antiquus draco, qui super summum uolare uoluisti, sed ipse Deus in profundum te precipitauit abyssi.

uIRT. Nos autem omnes in excelsis habitamus.

FID. A. O uos regales uirtutes, quam speciose et quam fulgentes estis in summo sole, et quam dulcis est uestra mansio; et ideo o ue mihi, quia a uobis fugi.

uIRT. O fugitiua, ueni, ueni ad nos, et Deus suscipiet te.

FID. A. Ah! ah! feruens delectatio absorbuit me in peccatis, et ideo ad uos non ausa sum intrare.

uIRT. Noli timere nec fugere, quia pastor bonus querit in te perditam ouem suam.

 FID. A. Nunc est mihi necesse ut suscipiatis me, quoniam in uulneribus feteo, quibus antiquus serpens me contaminauit.

uIRT. Curre ad nos, et sequere uestigia illa, in quibus nunquam cades in societate nostra, et Deus curabit te.

FID. A. Ego peccatrix que fugi uitam plena ulceribus ueniam ad uos, ut prebeatis mihi scutum redemptionis.

uIRT. O anima fugitiua, esto robusta, et indue te arma lucis.

FID. A. O omnis militia regine uirtutum, et o uos candida lilia eius cum rosea purpura, inclinate uos ad me, quia peregrina a uobis exsulaui, et adiuuate me, ut in sanguine Filii Dei possim resurgere. Et o  uera medicina humilitas, prebe mihi auxilium; quia superbia in multis uitiis multas cicatrices mihi imponens uulnerauit me. Nunc fugio ad te, et ideo suscipe me.

HUMIL. O omnes uirtutes, suscipite lugentem peccatricem in suis cicatricibus propter uulnera Christi, et perducite eam ad me.

uIRT. uolumus te reducere, et nolumus te deserere, et omnis celestis militia gaudet super te: ergo decet nos in symphonia sonare.

HUMIL. O misera filia, uolo te amplecti, quia magnus medicus dura et amara uulnera propter te passus est.

DIABOLUS. Que es, aut unde uenis? Tu amplexata  es me, et ego foras eduxi te; sed nunc in reuersione tua confundis me, ego autem pugna mea deiiciam te.

FID. A. Ego omnes uias tuas malas esse cognoui, et ideo fugi a te; modo autem, o illusor, pugno contra te.

FID. A. Unde tuo regina humilitas, tuo medicamine adiuua me.

HUMIL. O uictoria que eumdem in celo superasti, curre cum sodalibus tuis et omnes ligate diabolum hunc.

uICTORIA AD uIRTUTES. O fortissime et gloriosissime milites, uenite et adiuuate me istum fallacem uincere.

uIRT. O dulcissima bellatrix in torrente fonte  qui absorbuit lupum rapacem, o gloriosa coronata nos libenter militamus tecum contra illusorem animarum.

HUMIL. Ligate ergo illum, o uirtutes preclare!

uIRT. O regina nostra, tibi parebimus, et precepta tua in omnibus adimplebimus.

uICTORIA. Gaudete, o socie, quia antiquus serpens ligatus est.

uIRT. Laus tibi, Christe, rex angelorum. O Deus, quis es tu qui in te ipso hoc magnum consilium habuisti, quo destruxisti infernalem haustum in publicanis et peccatoribus; qui nunc lucent in superna bonitate; unde, o rex, laus tibi sit. O Pater omnipotens ex te fluit fons in igneo ardore, perduc filios tuos in rectum uentum uelorum aquarum, ita ut et  nos eos hoc modo perducamus in celestem Hierusalem. Et uoces iste erant ut uox multitudinis, cum multitudo uoces suas in altum extollit. Et sonus earum ita me pertransiuit quod eas absque difficultate tarditatis intellexi. Audiuique uocem ex eodem lucido ere, dicentem mihi: Laudes superno Creatori incessabili uoce cordis et oris dande sunt: cum ipse non solum stantes et erectos, sed etiam cadentes et curuatos in supernis sedibus sua gratia collocat. Unde uides, o homo, lucidissimum erem: candorem gaudii supernorum ciuium designantem, in quo audio in omnibus predictis significationibus, mirabili modo diuersum genus musicorum, in laudibus ciuium supernorum gaudiorum, in uia ueritatis  fortiter perseuerantium, ac in querelis reuocatorum ad laudes eorumdem gaudiorum; quoniam ut er comprehendit et sustinet ea que sub celo sunt, ita ut audis in omnibus premonstratis tibi mirabilibus Dei, suauis et dulcis symphonia sonat in gaudio, miracula electorum in superna ciuitate existentium, et in Deo suaui deuotione persistentium; ac in querelis incuruationem illorum quos antiquus serpens perdere tentat, quos tamen diuina uirtus ad societatem beatorum gaudiorum fortiter perducit: proferens in eis illa mysteria, que humanis mentibus ad terram inclinatis sunt incognita, et in exhortatone uirtutum se exhortantium ad salutem populorum quibus diabolice insidie repugnant, sed ipse uirtutes eas opprimunt,  ita tamen quod sic fideles homines tandem a peccatis ad superna per penitentiam transeunt; quoniam ibi uirtutes in mentibus fidelium, ad redemptionem ipsorum uitiis resistunt, quibus diabolico afflatu fatigantur; sed eis fortissima fortitudine superatis homines in peccatis prolapsi, diuino nutu ad penitentiam reuertuntur, cum perquirunt et deflent anteriora facta, et cum considerant et cauent posteriora.

Quapropter et sonus ille ut uox multitudinis in laudibus de supernis gradibus in harmonia symphonizat, quia symphonia in unanimitate et in concordia gloriam et honorem celestium ciuium ruminat, ita quod et ipsa hoc sursum tollit quod uerbum palam profert. Sic et uerbum corpus designat, symphonia  uero spiritum manifestat, quoniam et celestis harmonia diuinitatem denuntiat, et uerbum humanitatem Filii Dei propalat. Et ut potestas Dei ubique uolans omnia circuit, nec ei ullum obstaculum re istit, ita et rationalitas hominis magnam uim habet in uiuis uocibus sonare, et torpentes animas ad uigilantiam in symphonia excitare. Quod et Dauid in symphonia prophetie sue probat, et Ieremias lamentabili uoce in planctu suo ostendit. Ita et tu, o homo, que es paupercula et fragilis natura, audis in symphonia sonum de igneo ardore uirginalis pudoris, in amplexibus uerborum florentis uirge, et sonum de acumine uiuentium luminum in superna ciuitate lucentium, et sonum de prophetia profundorum sermonum, et sonum de dilatatione  apostolatus mirabilium uerborum, et sonum de effusione sanguinis fideliter se offerentium, et sonum de sacerdotali officio secretorum, et sonum de uirginali gradu in superna uiredine florentium, quoniam superno Creatori fidelis creatura sua in uoce exsultationis et letitie resultat, et grates frequentes ei impendit. Sed et sonum audis ut uocem multitudinis, in querelis reuocatorum ad eosdem gradus in harmonia resonantem; quia symphonia non solum in unanimitate exsultationis, in uia rectitudinis fortiter persistentium gaudet, sed etiam in concordia resuscitationis de uia iustitie lapsorum, et tandem ad ueram beatitudinem erectorum exsultat, quoniam et pastor bonus ouem que perierat, cum gaudio  reportauit ad gregem. Itemque ut audis, sonus ille ut uox multitudinis in exhortatione uirtutum in adiutorium hominum, et in contradictione repugnantium diabolicarum artium, uirtutibus uitia superantibus et hominibus tandem diuina inspiratione ad penitentiam redeuntibus in harmonia clamat, quoniam dulcis complexio est in uirtutibus fideles homines ad ueram beatitudinem trahentibus, sed dira coaceruatio est in uitiis diabolicarum insidiarum; non tamen ita ut uirtutes uitia non superent; sed sic quod uirtutes ea omnino debilitent, et sibi consentientes auxilio superni adiutorii ad eternam retributionem per ueram penitentiam perducant, ut etiam in uocibus harmonie earum tibi est demonstratum.

 Nam et symphonia, dura corda emollit; et ipsis humorem compunctionis inducit, ac Spiritum sanctum aduocat. Unde et uoces iste quas audis, sunt ut uox multitudinis, cum multitudo uoces suas in altum extollit; quia laudes iubilationum in simplicitate unanimitatis et caritatis prolate, fideles ad unanimitatem illam ubi nulla discordia est perducunt, cum eos in terris positos, corde et ore ad supernam remunerationem suspirare faciunt. Et sonus earum ita pertransit te, quod eas absque difficultate tarditatis intelligis; quoniam ubi diuina gratia operata fuerit omnem tenebrositatem obumbrationis aufert, illa pura et lucida faciens, que carnalibus sensibus in infirmitate carnis obscura sunt.

Quapropter quisquis Deum fideliter intelligit, laudes  indefessas et fideliter offerat eique fideli deuotione incessanter iubilet, quemadmodum et Dauid seruus meus spiritu profunditatis et altitudinis a me perfusus, hortatur, dicens: Laudate eum in sono tube, laudate eum in psalterio et cithara. Laudate eum in tympano et choro, laudate eum in chordis et organo. Laudate eum in cymbalis bene sonantibus, laudate eum in cymbalis iubilationis; omnis spiritus laudet Dominum . Hoc tale est: uos qui Deum simplici intentione et pura deuotione scitis, adoratis et diligitis: laudate eum in sono tube, id est in sensu rationalitatis, quia perdito angelo cum sibi consentientibus in perditionem cadente, agmina beatorum spirituum in ueritate rationabiliter perstiterunt, Deoque fideli dilectione adheserunt. Laudateque  in psalterio profunde deuotionis, et in cithara melliflui canoris, quoniam tuba sonante psalterium, et psalterio canente cithara procedit, sicut et beatis angelis in amore ueritatis perseuerantibus, deinde homine creato prophete in mirabilibus uocibus surrexerunt: quos apostoli in dulcissimis uerbis subsecuti sunt. Et laudate eum in tympano mortificationis, et in choro exsultationis, quia post citharam tympanum, post tympanum chorus exsultat, quemadmodum apostolis uerba salutis predicantibus: martyres in honore Dei, in corporibus suis diuersa supplicia sustinuerunt, ex quibus deinde sacerdotalis officii ueraces doctores surrexerunt. Laudateque eum in chordis humane redemptionis, et in organo diuine protectionis, quoniam choro exsultante  uoces chordarum, et organi se manifestant, sicut et ueris doctoribus in officio beatitudinis ueritatem ostendentibus: uirgines processerunt, que Dei Filium uerum hominem uelut in chordis amauerunt, et uerum Deum uelut in organo adorauerunt, cum ipsum uerum hominem et uerum Deum crediderunt. Quid hoc? Quia cum Filius Dei pro salute hominum carnem assumpsit, gloriam diuinitatis non amisit. Unde et beate uirgines ipsum sibi sponsum eligentes, uerum hominem in desponsatione, et uerum Deum in castitate, ipsum fideli deuotione apprehenderunt. Sed et laudate eum in cymbalis bene sonantibus, id est in iis assertionibus, que bonum sonum in uero gaudio faciunt, cum homines in imis  peccatorum iacentes, ad supernam celsitudinem diuina inspiratione compuncti, se sursum ab imis tollunt. Laudateque eum in cymbalis iubilationis, uidelicet in assertionibus diuine laudis, ubi potentes uirtutes uictoriam fortissime facientes, uitia in hominibus opprimunt, et eos forti desiderio ad beatitudinem uere remunerationis in bonis perseuerantes perducunt. Unde omnis spiritus qui beneuolentiam habet credendi in Deum et honorandi eum, laudet Dominum, id est illum qui Dominus omnium est: quia iustum est ut ille qui uitam desiderat eum qui uita est glorificet.

Et iterum audiui uocem ex predicto lucido ere dicentem: O rex altissime! laus tibi sit, qui in simplici et in indocto homine facis hec. Sed et iterum  uox de celo uociferatione maxima clamabat, dicens: Audite et attendite, omnes qui supernam remunerationem et beatitudinem habere desideratis. O uos homines qui credula corda habetis, et supernam remunerationem exspectatis: sermones istos suscipite, et eos in interiora corda uestra ponite, nec admonitionem istam in uisitatione uestra recusate. Nam ergo testificator ueritatis, uiuus et uerus loquens et non tacens Deus, dico atque iterum dico: Quis mihi preualere poterit? Qui hoc tentauerit, deiiciam eum. Unde homo montem non apprehendat, quem mouere non poterit; sed in ualle humilitatis subsistat. Sed quis transilit uias sine aqua? Ille qui se in turbinem uentilat, et qui fructus sine refectione diuidit. Et quomodo tabernaculum meum  ibi erit? Sed tabernaculum meum ibi est, ubi Spiritus sanctus irrigationem suam perfundit. Quid hoc? Ego in medio sum. Quomodo? Quicunque digne me apprehendit, hic nec in altitudinem, nec in profunditatem, nec in latitudinem incidet. Quid hoc? Quia ego sum caritas illa, quam nec flagrans superbia deiicit, nec profundi casus perfringunt, nec latitudo malorum conterit. Nunquid non possum edificare in altitudine scabelli solis? Fortes qui in uallibus fortitudinem suam ostendunt, me contemnunt; hebetes, in sonitu turbinum me abiiciunt; sapientes, cibum meum renuunt, et quisquis turrim secundum uoluntatem suam sibi parat. Sed ego istos in paruo et pusillo confundam, sicut Goliath in puero deieci, et sicut Holofernem in Iudith superaui.  Unde et quisquis mystica uerba huius libri recusauerit, arcum meum super eum extendam, et sagittis pharetre mee eum transfigam, et coronam eius de capite ipsius abiiciam atque eum illis similabo, qui in Oreb ceciderunt, quando contra me murmurauerunt. Sed et quicunque maledicta sua contra prophetiam istam protulerit, maledictio illa quam Isaac protulit, super eum ueniet; et benedictione celestis roris replebitur, qui eam amplexus fuerit, et qui eam in corde suo tenuerit, atque qui eam in uias planas produxerit. Et qui eam gustauerit, et in memoriam suam posuerit, fiet mons myrrhe, et thuris, et omnium aromatum et dilatatio multarum benedictionum, de benedictione in benedictionem  ascendens sicut Abraham, atque noua nupta sponsa Agni sibi illum columnam in conspectu Dei copulabit; et umbra manus Domini illum proteget. Sed si quis hec uerba digiti Dei temere absconderit, et ea per uesaniam suam minuerit, aut in alienum locum alicuius humani sensus causa abduxerit, et ita deriserit, ille reprobus erit, et digitus Dei conteret illum. Laudate, laudate ergo Deum, beata uiscera, in omnibus iis miraculis, que Deus constituit in molli forma speciei excelsi, quam ipse preuidit in prima apparitione coste uiri illius, quem Deus de limo creauit. Qui autem acutas aures interioris intellectus habet, hic in ardente amore speculi mei, ad uerba hec anhelet, et ea in conscientia animi sui conscribat. Amen.






SANCTAE HILDEGARDIS LIBER DIuINORUM OPERUM SIMPLICIS HOMINIS.






IOANNES DOMINICUS MANSI LECTORIBUS.

In uetusto codice bibliothece mee eleganti, et auro ac coloribus exornato, seculi XII, uel saltem ineuntis XIII, nactus sum uolumen istud cum inscripto hoc titulo: Liber diuinorum operum simplicis hominis; nec operosa disquisitione inquirendum mihi fuit de auctore, cum in eius lectione offenderim uocem Sciuias, quam peculiarem esse S. Hildegardis, uirginis Germane, et diuinis reuelationibus seculo XII celebris; ac reipsa sub eo titulo ab ea scriptum indicari a Trithemio De Script. Eccles. comperi. Affert etiam idem Trithemius scripti illius initium, quod etiam in nostro totidem uerbis recurrit. Ac de auctore nichil ultra ambigendum supererat; sed et erat adhuc, de quo suspicarer, num scilicet idem fuerit opus quod plus uice simplici lucem aspexit; consului ea de re editionem Parisiensem, anno 1513, Iacobo Fabro curante, uulgatam; factaque collatione agnoui aliud esse illud ab hoc nostro, cum presertim alius utrinque sit titulus, aliud initium libri; ac denique editiones iam uulgatas ab auctore suo scripta fuisse cum etatem ageret annorum XLIII; istud uero dedisse se eadem sanctissima uirgo anno etatis sue LXu, testatur; illud demum pertinet ad annum 1141; hoc uero ad annum 1163; demum opus excusum in libros distinguitur tres; quod uero modo a me euulgatur unicus est quidem liber, ut et Trithemius indicat, sed in partes tres distinctus.

Ambiguitatis tamen aliquid adhuc remaneret, cum in exordio operis hic euulgati legantur hec uerba: Et factum est in sexto anno postquam mirabiles uerasque uisiones, in quibus per quinquennium laboraueram uera uisio indeficientis luminis, etc. . . . . . . . . . . . Qui primus annus exordium presentium uisionum fuit; hunc uero annum illigat cum millesimo centesimo sexagesimo tertio Christi, etatis uero sue XLu. Si prior uisio durauit quinquennio, et post illam antequam secunda inciperet sexennii spatium interiacuit, recte hinc deducimus prioris uisionis exordium collocandum fuisse anno 1152, etatis uero Hildegardis Lu. Quomodo uero ista cohereant cum epocha prioris uisionis excuse, signantis exordium illius anno 1141 etatis uero Hildegardis XLII? Anno 1141, etatisque XLII, iunge undecim, pertinges ad annum Christi 1152, etatis uero LIII.

Nodus iste uix ac ne uix quidem solueretur, nisi uisiones tres statuerimus. Prior, que excusa est, cepit anno 1141; quando autem desierit ignoramus. Successit uero altera, cepta anno Christi 1152, etatis uero Hildegardis LIII, eademque indicatur in uisione modo typis euulgata. Altera hec durauit quinquennio, id est ad annum Christi 1157, Hildegardis LuIII. Hanc excepit pausa annorum uI, que nos perducit ad exordium huius uisionis, optime illigatum cum anno Christi 1163, etatis uero Hildegardis LXX inceptorum.

Ita chronologicis tricis expeditis, pauca nunc de opere ipso dicenda sunt. Mirum quantum abundat physicis rebus, siue harum figuris, imaginibus et similitudine ad explicanda, tum diuina fidei catholice dogmata, et sacrosancta mysteria, tum humana, que ad nostros mores componendos regendosque spectant, uitiorum fuga, atque exercitatione uirtutum omnium. Hic passim Dei gloria enarratur, eiusque attributa ac perfectiones celebrantur, bonitas, misericordia, sap entia, omnipotentia, prouidentia, iustitia in creandis, conseruandis, ac ad suum singulis finem dirigendis rebus omnibus; in reparatione humani generis, in sanctificatione ac remuneratione iustorum, atque impiorum penis et in altera eterna uita pro culparum modo suscipiendis.

Hoc opus tanto in pretio semper habitum est, ut equi rerum estimatores semper opinati fuerint in hoc opere perlegendo meditandoque molestiam qualemcunque ac laborem, suauissimi fructus ubertate tanta leuari, ut fere omnino tolli aut uix sentiri uideatur. Quid de S. Hildegarde eiusque reuelationibus, ac scriptis non decreuit Treuirense concilium ab Eugenio III. S. pontifice presente habitum? Ut enim Trithemius ait in Chronico Hirsaugiensi: Aderat ibi S. Pater Bernardus, quo mediante summus pontifex cum ceteris mouebatur omnibus ne tam insignem lucernam silentio tegi pateretur; sed gratiam tantam, quam Dominus suo tempore manifestasset, ipse sua auctoritate confirmaret. Ad hec sanctus pontifex benigno fauore consentiens, deuotam Christi uirginem litteris salutatoriis uisitauit, in quibus ei licentiam auctoritate apostolica proferendi et scribendi quecunque per Spiritum sanctum cognouisset, gloriose concessit; eamque ut  sine timore reuelata sibi conscriberet, animauit. Eiusmodi autem litteras Eugenii P P. ad Hildegardem habet Seuerinus Binius in concilio Treuirensi, ex quo refert Manriques in Annal. Cisterciens., ad an. Christi 1148, pag. 101. Eadem fere legas apud Baronium Annal. eccl., tomo XII, an. 1148, et Surium in uita S. Hildegardis. Quid plura? Et ipse Guillelmus Caue in Historia litteraria scriptorum ecclesiasticorum ad an. 1170, pag. 684, de S. Hildegarde hec dicit: Raris animi dotibus predita, et egregia erga Deum pietate, erga religionem zelo insignis, uisionibus diuinitus concessis et prophetiis inclarescere quadragenaria iam cepit. Cuius rei fama excitati Eugenius III papa, ac primores Gallie Germanieque episcopi ac abbates, et in his S. Bernardus uisiones illius propheticas anno 1148 acriori examini subiecerunt, et infucatas deprehenderunt, et in concilio Treuirensi confirmauerunt. Eamdemque postea sententiam ratam habuerunt Anastasius Iu et Adrianus Iu pontifices, qui datis ad illam litteris, et se ipsos et Ecclesiam Romanam precibus eius commendarunt. Quidquid igitur Casimirus Oudinus in Comment. de scriptoribus eccl., tom. II, col. 1571 et seq., et similis furfuris homines effutiant, in lucem prodeat opus dignissimum, quod in eruditorum omnium manus deducatur, ab iisque tandem aliquando maiori cum fructu perlegatur attentius et ueritatis amore.



INCIPIT LIBER DIuINORUM OPERUM SIMPLICIS HOMINIS.


 Et factum est in sexto anno postquam mirabiles uerasque uisiones, de quibus per quinquennium laboraueram, uera uisio indeficientis luminis mihi homini diuersitatem multiplicium morum quammaxime ignoranti demonstrauerat, qui primus annus exordium presentium uisionum fuit, cum sexaginta quinque annorum essem tanti mysterii et fortitudinis uisionem uidi, ut tota contremiscerem, et pro fragilitate corporis mei inde egrotare inciperem. Quam uisionem tandem per septem annos scribendo uix consummaui. Itaque in millesimo centesimo sexagesimo tertio Dominice Incarnationis anno, pressura apostolice sedis nondum sopita, sub Friderico Romane dignitatis imperatore uox de celo facta est ad me, dicens: O paupercula forma, que es plurimorum  laborum filia, multisque et grauibus corporis infirmitatibus excocta, sed tamen profunditate mysteriorum Dei perfusa, hec que interioribus oculis uides, et interioribus auribus anime percipis, stabili scripture ad utilitatem hominum commenda, quatenus et homines per ea Creatorem suum intelligant, eumque digno honore uenerari non refugiant. Itaque scribe ista non secundum cor tuum, sed secundum testimonium meum, qui sine initio et fine  uita sum, nec per te inuenta, nec per alium hominem premeditata, sed per me ante principium mundi preordinata, quoniam ut ante creatum hominem ipsum presciui, sic etiam illa que ei necessaria sunt preuidi. Ego igitur paupercula et imbecillis forma, testificante homine illo, quem uelut in prioribus uisionibus meis prefata sum, occulte quesieram, et inueneram, testificante etiam eadem puella, cuius in superioribus uisionibus mentionem feci, quamplurimis infirmitatibus contrita, manus tandem ad scribendum tremebunda conuerti. Quod dum facerem sursum ad uerum uiuensque lumen aspexi quid scribere deberem, quoniam omnia que a principio uisionum mearum scripseram, uel que postmodum sciebam, in celestibus mysteriis uigilans  corpore et mente, interioribus oculis spiritus mei uidi, interioribusque auribus audiui, et non in somnis, nec in exstasi, quemadmodum in prioribus uisionibus meis prefata sum, nec quidquam de humano sensu ueritate teste protuli, sed ea tantum que in celestibus secretis percepi. Iterumque uocem de celo sic me docentem audiui, et dixit: Scribe ergo secundum me in modum hunc.



PARS PRIMA.



PRIMA uISIO.

 Mirifice uisionis, de qua sequens opus pendet, positio, et in ea diuine cuiusdam imaginis in hominis forma apparentis, et habitus uel circumstantie ipsius subtilis descriptio.

I. Et uidi uelut in medio australis eris pulchram mirificamque in mysterio Dei imaginem, quasi hominis formam, cuius facies tante pulchritudinis et claritatis erat, ut facilius solem quam  ipsam inspicere possem. Circulus amplus aureique coloris caput eiusdem faciei circumdederat. In eodem autem circulo supra idem caput alia facies uelut senioris uiri apparuit, cuius mentum et barba uerticem capitis huius tangebat. Et ex utraque parte colli eiusdem forme ala u a precedebat, que supra prefatum circulum ascendentes se ibi inuicem coniungebant.  In summitate autem arcuate recuruationis huius dextere ale quasi caput aquile, quod igneos oculos habebat aspiciebam, in quibus fulgor angelorum uelut in speculo apparebat. In summitate uero arcuate recuruationis sinistre ale quasi facies hominis erat, que sicut fulgur stellarum radiabat. Et facies iste ad orientem uerse erant. Sed ab utroque humero imaginis huius ala una usque ad genua ipsa extendebatur. Tunica quoque fulgori solis simili induebatur, et in manibus suis agnum uelut lucem diei splendidum habebat. Quoddam autem monstrum horribilis forme uenenosi, nigrique coloris, et serpentem quemdam sub pedibus suis conculcabat, qui os suum dextre auri eiusdem monstri infixerat, quippe reliquum corpus suum in transuersum  capitis ipsius incuruans, caudam suam in sinistra parte illius usque ad pedes eius extenderat. Et imago hec dicebat.

uerba eiusdem imaginis, per quam caritas intelligitur, igneam uitam substantie Dei se nominantis, et multifarios potentie sue effectus in diuersis creature naturis uel qualitatibus enarrantis.

II. Ego summa et ignea uis, que omnes uiuentes scintillas accendi, et nulla mortalia efflaui, sed illa diiudico ut sunt, circumeuntem circulum cum superioribus pennis meis, id est cum sapientia circumuolans, recte ipsum ordinaui. Sed et ego ignea uita substantie diuinitatis super pulchritudinem agrorum flammo, et in aquis luceo, atque in sole, luna  et stellis ardeo, et cum ereo uento quadam inuisibili uita, que cuncta sustinet, uitaliter omnia suscito. Aer enim in uiriditate et in floribus uiuit, aque fluunt, quasi uiuant; sol etiam in lumine suo uiuit, et cum luna ad defectum uenerit a lumine solis accenditur, ut quasi denuo uiuat; stelle quoque in lumine suo uelut uiuendo clarescunt. Columnas etiam que totum orbem terrarum continent constitui; item uentos illos qui pennas sibi subditas, scilicet leniores uentos, habent, qui lenitate sua ipsis fortiores sustinent, ne cum periculo se ostendant, quemadmodum corpus animam tegit et continet, ne exspiret. Sicut etiam spiramen anime corpus firmando colligit, ut non deficiat, sic quoque fortiores uenti sibi subiectos animant, ut officium  suum congruenter exerceant. Ego itaque uis ignea in his lateo, ipsique de me flagrant, uelut spiramen assidue hominem mouet, et ut in igne uentosa flamma est. Hec omnia in essentia sua uiuunt, nec in morte inuenta sunt, quoniam ego uita sum. Rationalitas etiam sum, uentum sonantis uerbi habens, per quod omnis creatura facta est, et in omnia hec sufflaui, ita ut nullum eorum in genere suo mortale sit, quia ego uita sum. Integra namque uita sum, que de lapidibus abscissa non est, et de ramis non fronduit, et de uirili ui non radicauit, sed omne uitale de me radicatum est. Rationalitas enim radix est, sonans uero uerbum in ipsa floret. Unde cum Deus rationalis sit, quomodo fieri posset ut non operaretur,  cum omne opus ipsius perfloreat, quem ad imaginem et similitudinem suam fecit, et omnes creaturas secundum mensuram in ipso homine signauit. In eternitate namque semper fuit, quod Deus opus suum, scilicet hominem, fieri uoluit, et cum idem opus perfecit, omnes creaturas ut cum ipsis operaretur ei dedit, quemadmodum etiam ipse Deus opus suum, id est hominem, fecerat. Sed et officialis sum, quoniam omnia uitalia de me ardent; et equalis uita in eternitate sum, que nec orta est, nec finietur, eademque uita se mouens et operans Deus est, et tamen hec uita una in tribus uiribus est. Aeternitas itaque Pater, uerbum Filius; spiramen hec duo connectens Spiritus sanctus dicitur, sicut etiam Deus in homine, in quo corpus, anima  et rationalitas sunt, signauit. Quod autem super pulchritudinem agrorum flammo, hoc terra est, que materia illa est de qua Deus hominem fecit; et quod in aquis luceo, hoc secundum animam est; quia, sicut aqua totam terram perfundit, ita anima totum corpus pertransit; quod uero in sole et in luna ardeo, hoc rationalitas est; stelle autem innumerabilia uerba rationalitatis sunt. Et quod cum ereo uento quadam inuisibili uita, que cuncta sustinet, uitaliter omnia suscito, hoc est, quoniam ere et uento ea que in incremento procedunt, uegetata subsistunt a nichilo remota in id quod sunt.

Quod in homine ad imaginem et similitudinem suam facto, omnem creaturam Deus signauit, et eum post lapsum ex sola benignitatis caritate per incarnationem  suam reparatum in beatitudine, quam prolapsus augelus perdiderat, collocauerit, et quia hoc mystica prescripte uisionis significatione monstretur.

III. Et iterum audiui uocem de celo mihi dicentem: Deus, qui omnia creauit, hominem ad imaginem et similitudinem suam fecit, et in ipso tam superiores quam inferiores creaturas signauit, eumque in tanta dilectione habuit, ut in locum de quo ruens angelus eiectus erat, destinaret, et ad gloriam et honorem, quem ille in beatitudine perdiderat, ordinaret; hoc uisio hec quam uides demonstrat. Nam quod uides uelut in medio australis eris pulchram mirificamque in mysterio Dei imaginem quasi hominis formam, hoc est quod in fortitudine  indeficientis diuinitatis, pulchra in electione, et mirifica in donis secretorum superni Patris caritas est, hominem ostendens, quia cum Filius Dei carnem induit, in caritatis officio hominem perditum redemit. Unde eius facies tante pulchritudinis et claritatis est, ut facilius solem quam ipsam inspicere possis, quoniam largitas caritatis in tanta eminentia et coruscatione donorum suorum est, ut omnem intellectum humane scientie, qua in anima diuersas res intelligere potest, ita transcendat ut eam nullo modo in sensu suo capere ualeat. Sed hic in significatione ostenditur ut per ipsam ille in fide cognoscatur, qui uisibilibus oculis uisibiliter non uidetur.

 Quod deuota fides excellentiam diuine caritatis complectatur, et per hanc Deus in trinitate unus agnoscatur; quodque eiusdem fidei merito ipse Deus homines protegendo ad celestia reducat

Iu. Et circulus amplus aureique coloris caput eiusdem faciei circumdat, quia fides catholica per totum orbem terrarum diffusa, in prima aurora eximii fulgoris surgens, excellentiam largitatis uere caritatis omni deuotione complectitur, ubi Deus in humanitate Filii sui hominem redemit, et per infusionem Spiritus sancti illum confirmauit, ita ut unus Deus in Trinitate cognoscatur, qui sine tempore initii ante euum Deus in diuinitate fuit. Quod autem in eodem circulo supra idem caput alia facies uelut senioris uiri apparet, hoc est quod  fidelibus omnia excellens benignitas Diuinitatis, que sine initio et fine est, succurrit, ita ut eiusdem faciei mentum et barba uerticem capitis huius tangat, quoniam Diuinitas disponendo et protegendo omnia celsitudinem summe caritatis obtinet, ubi Filius Dei in humanitate sua perditos homines ad celestia reducet.

Quod dilectio Dei et proximi uirtute fidei roborata separari non possit.

u. Et ex utraque parte colli eiusdem forme ala una procedit, que supra prefatum circulum ascendentes se ibi inuicem coniungunt, quia dilectio Dei et proximi per uirtutem caritatis in unitate fidei procedentes, et per summum desiderium eamdem fidem intra se comprehendentes ab inuicem non separantur,  cum sancta Diuinitas innumerabilem splendorem glorie sue hominibus obnubilat, quandiu in umbra mortis, celestis uestimenti, quod in Adam perdiderunt, expertes sunt.

Quod quilibet Deo humili deuotione subditus, Spiritu sancto iuuante ignitus, et se ipsum in eo quod uitiosus est et diabolum superet, et quod angeli de bonis iustorum exsultantes, Dei omnipotentiam collaudent.

uI. In summitate autem arcuate incuruationis huius dextere ale, quasi caput aquile, quod igneos oculos habet aspicis, in quibus multitudo angelorum uelut in speculo apparet, quoniam in celsitudine triumphantis subiectionis, cum quilibet Deo subiectus se ipsum et diabolum superat, celsus in  beatitudine diuine protectionis efficitur. Et cum mentem suam sursum erigit, Spiritu sancto ignitus, intentionemque suam ad Deum figit, in ipsa beati spiritus perspicue apparent, ac Deo deuotionem cordis illius offerunt. Nam in aquila spiritales homines designantur, qui omni deuotione cordis sui in contemplatione Deum frequenter uelut angeli intuentur. Quapropter beati spiritus Deum assidue intuentes, de bonis operibus iustorum gaudent, eaque ipsi in semetipsis ostendunt, ac sic in laude Dei perseuerantes, nunquam extediantur, quia eum ad finem nunquam perducere poterunt. Innumerabilia etenim miracula que Deus in potentia sue possibilitatis facit, quis dinumerare posset? Nemo. Angelis quippe fulgor quasi multorum speculorum adest  in quo uident quia nullus ita operatur, nec tante potentie est, sicuti Deus, unde et nullus ei similis est, quoniam nec tempus habet.

Quod ab eterno inlocaliter in Deo erant uniuersa que ipso creante numero, et ordine, et loco et tempore distincta processerunt.

uII. Omnia quidem que Deus operatus est, ante principium temporis in presentia sua habuit. In pura enim et sancta Diuinitate cuncta uisibilia et inuisibilia absque momento et absque tempore ante euum apparuerunt, quemadmodum arbores uel alia creatura aquis uicina in ipsis uidentur, quamuis in eis corporaliter non sint, sed tamen omnis formatio earum in ipsis apparet. Quando autem Deus dixit: Fiat, statim formatione induta sunt, que prescientia  ipsius ante euum nulla corpora habentia intuebatur. Sicut enim in speculo omnia que coram ipso sunt radiant, sic in sancta Diuinitate omnia opera eius sine etate temporum apparuerunt. Et quomodo Deus prescientie sue opere uacuus esset, cum omne opus ipsius postquam corpore induitur, in officio quod ei adest plenum sit, quod ipsa sancta Diuinitas sciendo, cognoscendo, ministrando sibi adesse presciuit. Nam quemadmodum etiam radius cuiusque luminis quamque formam creature per umbram ostendit, sic pura prescientia Dei omnem formationem creaturarum, antequam incorporate essent, intuebatur, quoniam opus quod Deus facturus erat in prescientia ipsius antequam idem opus incorporaretur, secundum similitudinem  hanc enituit, uelut homo splendorem solis aspicit, priusquam substantiam ipsius intueri possit. Et sicut splendor solis ipsum indicat, ita etiam angeli Deum laudando ostendunt; et quemadmodum fieri non potest ut sol absque lumine suo sit, sic nec Diuinitas sine laude angelorum est. Prescientia etenim Dei precessit, et opus ipsius subsecutum est; et si prescientia Dei non precessisset, opus eius non apparuisset, quemadmodum si facies hominis non aspicitur, corpus ipsius non cognoscitur: cum autem facies hominis uidetur, corpus eius laudatur. Itaque prescientia Dei et opus eius in ipso sunt.

Quod diabolus et angeli desertores iustitie, cum  prius magne essent potentie, propter ingratitudinem uel superbiam suam ad hoc redacti sunt, ut in omni creatura nichil possint nisi quantum superno nutu permittuntur.

uIII. Quedam autem innumerabilis multitudo angelorum erat qui a se ipsis esse uoluerunt, quoniam cum claritatem suam magnam et gloriosam in maxima coruscatione uiderent, Creatorem suum in obliuionem duxerunt. Et priusquam etiam eum laudare incepissent, in semetipsis computabant quod fulgor honoris eorum tantus esset, ut nullus eis resistere ualeret; quapropter et Deum obfuscare uolebant. Nam cum uiderent quod eum in miraculis suis nunquam ad finem perducere possent, ipsum abhorruerunt, et cum eum laudare deberent, per fallacem opinionem dicebant quod in  magna claritate sua alium deum eligerent. Unde in tenebras ceciderunt, ad tantam impossibilitatem redacti, ut in nulla creatura quidquam facere possint, nisi quantum eis a Creatore suo permittitur. Cum enim Deus primum angelum, qui Lucifer dictus est, cum omnibus ornamentis creaturarum que omnibus creaturis dederat, ita ornasset, ut etiam totum agmen eius inde splendorem haberet, ipse in contrarium uadens, horribilior cunctis horribilibus factus est, quoniam sancta Diuinitas in zelo suo illum in locum qui sine luce est eiecit.

Quod homo ad imitationem Creatoris sui se dirigens, quasi ex quadam bestiali irrationabilitate abstractus, fulgore rationalis nature radiare incipiat.

IX. Quod uero in summitate arcuate incuruationis,  sinistre ale quasi facies hominis est, que sicut fulgor stellarum radiat, hoc est quod in apice uincentis humiliationis, cum homo terrenas causas, uelut in sinistra sibi aduersantes, in humilitate conterit, et ad defensionem Creatoris sui se conuertit, aspectum hominis habet, quia non secundum pecus, sed secundum quod humana natura eum docet, in honestate uiuere incipit. Unde etiam in his iustis operibus bonam intentionem cordis sui, ut eximium splendorem radiare ostendit.

Quod in uerbo Dei dicentis »Fiat lux,« rationalis lux, id est angeli creati sunt, et quod ex his a beatitudine quibusdam cadentibus, Dominus aliam rationabilem uitam, que carne tegeretur, id est hominem, qui locum et gloriam lapsorum obtineret, fecerit.

 X. Nam quando Deus dixit: Fiat lux, rationalis lux exorta est, scilicet angeli, tam illi qui cum eo in ueritate perstiterunt quam illi qui in tenebras exteriores sine omni luce ceciderunt, quoniam uerum lumen quod ante euum absque initio in claritate erat, Deum esse negauerunt, et quia quemdam quod esse non potuit, illi similem facere uoluerunt. Tunc Deus aliam uitam, quam corpore texit, exsurgere fecit, quod homo est, cui et locum et gloriam perditi angeli dedit, quatenus iste in laude Dei perficeret quod ille facere noluit. In facie autem ista hominis illi demonstrantur, qui seculo corporaliter dediti, spiritu tamen Deo continue seruiunt, nec propter hoc quod in seculo seculariter detinentur,  ea que spiritus sunt in famulatu Dei obliuiscuntur. Et facies iste ad orientem uerse sunt, quia et spiritales et seculares, qui Deo famulari animasque suas in uita conseruare desiderant, ad ortum sancte conuersationis et beatitudinis se conuertere debent.

Quod Deus in fortitudine caritatis sue predestinatos ad se colligens, infusione munerum Spiritus sancti eos de quibusque necessariis erudiat.

XI. Sed et ab utroque humero imaginis huius ala usque ad genua ipsius extenditur, quoniam in fortitudine caritatis Filius Dei iustos et peccatores ad se collegit, ac eos, et humeris, quia iuste uixerant, et genibus quoniam eos a uia iniustitie reuocauerat, sustentauit, consortesque supernorum ciuium fecit, uelut etiam homo tam genibus quam  humeris illa que portat sustentat. Nam in scientia caritatis homo est anima et corpore ad plenitudinem integritatis perductus, quamuis a statu recte stabilitatis multoties moueatur. Quem cum dona sancti Spiritus desuper in pura et sancta largitate perfundunt in celestibus et in spiritalibus abundanter eum docent. In terrenis quoque ad utilitatem corporalis necessitatis alio modo eum erudiunt, in quibus tamen se debilem et infirmum et mortalem intelligit, quamuis multiplicibus donis istis munitus sit.

Quod Filius Dei naturam humanitatis absque peccati labe suscipiens, et in carne apparens, publicanos et peccatores ad penitentiam uocauerit, et eos ex fide sua iustificauerit.

XII. Quod autem tunica fulgori solis simili induitur,  hoc est quod Filius Dei in caritate humanum corpus absque omni contagione peccati in similitudine pulchritudinis solis induit, quia ut sol pre aliis creaturis in tanta altitudine lucet, ut a nemine hominum tangi possit, ita etiam humanitatem Filii Dei quomodo sit, nulla humana scientia nisi credendo capere ualet. Et in manibus suis agnum uelut lucem diei splendidum habet, quoniam caritas in operibus Filii Dei mansuetudinem uere fidei super omnia lucentem protulit, ubi de publicanis et peccatoribus martyres et confessores atque penitentes elegit, et ubi de impiis iustos fecit, quemadmodum de Saulo Paulum, quatenus super pennas uentorum, hoc est in celestem harmoniam  uolarent. Sic caritas opus suum paulatim et distincte perfecit, ita ut nulla imbecillitas, sed omnis plenitudo in eo esset, quod homo non facit, quia cum ille modicam possibilitatem aliquid faciendi habuerit, uix sustinet, quousque illud perficiat, quin ab aliis uideatur. Hec homo intra se consideret, quia etiam uolatile de ouo egrediens, et pennis carens, uolare nondum properat, sed postquam pennas acceperit, uolat quo sibi congruum uiderit.

Quod imitatio caritatis Filii Dei cruce sua diabolum conterentis etiam nunc in suis fidelibus discordiam et cetera uitia, ipsumque humani generis antiquum deceptorem conculcet et ad nichilum redigat.

XIII. Quod uero quoddam monstrum horribilis  forme, ac uenenosi nigrique coloris, et serpentem quemdam pedibus suis conculcat, hoc est quod uera caritas iniuriam discordie plurimis uitiis distortam, multisque peruersitatibus horribilem, ac in deceptione uenenosam, et in perditione nigram, antiquumque serpentem quibusque fidelibus insidiantem, per uestigia Filii Dei conterit, cum etiam idem Filius Dei illum in cruce ad nichilum deduxerit. Qui os suum dextre auri eiusdem monstri infigit, et reliquum corpus suum in transuersum capitis ipsius incuruans, caudam suam in sinistra parte illius usque ad pedes eius extendit, quoniam diabolus deceptionem suam se bene facere interdum simulans, discordie infigit, totumque genus uitiorum hac et illac initio illius leuiter apponens, in fine tamen illorum  peruersitatem pessime consummationis discordie se habere ostendit. Serpens enim ceteris uermibus in dolo callidior existens, in eadem calliditate omnia que potest destruit, et in id quod pessimum est se conuertit. Quod etiam uarii colores qui in ipso sunt designant. Sic et Satan fecit, quoniam cum pulchritudinem suam cognosceret, Creatori suo se similem esse uoluit, et hoc etiam homini per auditum quasi per caput serpentis immisit, et nec hoc usque ad nouissimam diem facere desinet, quod uelut cauda ipsius est. Charitas itaque in rota eternitatis sine tempore est, quemadmodum calor in igne. Deus enim in eternitate sua omnes creaturas presciuit, quas in plenitudine caritatis ita protulit, quatenus homo nulla refectione uel seruitio in  eis careret, quoniam ipsas ad hominem uelut flammas ad ignem coniunxit. Primum autem angelum Deus cum plurimis ornamentis, ut etiam predictum est, constituit, sed ubi ille se ipsum conspexit, Dominum suum odio habuit, et Dominus esse uoluit, sed Deus in puteum abyssi illum proiecit. Tunc idem transgressor homini malum consilium intulit, cui homo consensit.

Quod Adam et Eua suasione diaboli inuidentis eis, consentiendo gloriam celestis uestimenti, id est immortalitatem, perdiderunt.

XIu. Nam cum Deus hominem crearet, celesti uestimento eum induit, ita ut in magna claritate fulminaret. Sed diabolus mulierem inspiciens, matrem cuiusdam magni mundi eam futuram esse cognouit,  ac in eadem malignitate qua a Deo recessit, effecit ut ipsum in hoc opere suo superaret, ita ut idem opus Dei quod homo est in societatem suam conuerteret. Tunc mulier in gustu pomi se aliam esse sentiens, pomum uiro suo dedit, et sic ambo celeste uestimentum perdiderunt.

Quod Deus, eorum misertus, ad puniendam transgressionis culpam de paradiso eos in exsilium istud expulerit; et quod quisquis matrimonii fidem inter illos a Deo institutam uiolauerit, ultione graui, nisi peniteat, plectendus sit.

Xu. Sed quod Deus deinde dixit: Adam ubi es, per hoc presignauit quod memor esset quia ipsum ad imaginem et similitudinem suam fecerat, et quod eum ad se retrahere uellet. Nuditatem quoque ipsius de seruili ministerio suo operuit, eumque in exsilium  misit, ita ut pro lucida ueste ouinam pellem acciperet, quemadmodum paradisum exsilio isto permutauit. Deus etenim mulierem uiro cum iuramento fidei adiunxit, ita ut fides hec in ipsis nunquam destruatur, sed ut in unum consentiant, sicut corpus et anima, que Deus in unum coniunxit. Quapropter quicunque fidem hanc destruxerit, et ita impenitens sine emendatione perdurauerit, in terram Babylonis conuertetur, uidelicet in terram confusionis et ariditatis, que sic absque pulchra uiriditate agri, id est benedictionis Dei, permanebit, atque ultio Dei super illum cadet, usque ad ultimam lineam consanguinitatis, que de feruenti sanguine ipsius precessit, quoniam peccatum istud hominem illum tangit.

 Quod in predicatione incarnati Filii Dei spirituali populo exoriente completa sit promissio Dei dicentis ad Abraham, quia secundum numerum stellarum celi semen ipsius multiplicaretur.

XuI. Et quemadmodum Adam genitor omnis humani generis est, ita etiam per Filium Dei, qui in uirginea natura incarnatus est, spiritalis populus processit, qui ita ascendet, ut Deus Abrahe per angelum repromisit, scilicet quod semen eius sicut stelle celi fieret, ut scriptum est: Suspice celum, et numera stellas si potes. Et dixit ei: Sic erit semen tuum. Credidit Abraham Deo, et reputatum est illi ad iustitiam . Quod sic intellectui patet. Tu qui bona uoluntate Deum adoras et ueneraris, inspice secreta Dei, et discute remunerationem meritorum illorum, qui ante Deum die ac nocte lucent.  si hoc tamen possibile est homini corporali onere grauato, quia quandiu homo ea que carnis sunt sapit, illa que spiritus sunt ad plenum capere non ualet. Et ueraci ostensione dicitur illi qui Deum in recto suspirio cordis sui colere laborat. Hoc modo erit semen cordis tui multiplicatum et elucidatum, quod seminasti in bonum agrum gratia Spiritus sancti perfusum, quod etiam coram summo Deo in beatis uirtutibus multipliciter exsurget et lucebit, quemadmodum stelle in firmamento clarescunt. Quapropter quicunque fideliter crediderit diuine promissioni, celsitudinem uere fidei ad Deum habens, ita ut omnia terrena despiciat, et ad celestia sursum tendat, computabitur iustus inter filios  Dei, quoniam ueritatem dilexit, et quia dolum in corde suo non habuit.

Quod Deus de genere Abraham credentis et obedientis sibi uirginem Mariam elegerit, de qua Christus institutor et rector nouelle, id est spiritualis generationis, corporaliter nasceretur.

XuII. Nam et Deus animum Abrahe absque dolo serpentis esse cognouit, quoniam ea que operabatur ad nullius lesionem faciebat; unde et de genere ipsius dormientem terram Deus elegit, que ex toto ignara gustus illius fuit in quo idem antiquus serpens primam mulierem decepit. Terra autem ista, per uirgam Aaron presignata, uirgo Maria erat, que clausum cubiculum regis in magna humilitate exstitit, quia cum ipsa nuntium hoc a throno acciperet, quod summus Rex in clausura ipsius habitare  uellet, terram, de qua creata fuit, inspexit, et se ancillam Dei esse dixit. Quod prima decepta mulier non fecit, cum illud habere desideraret quod habere non debuit. Obedientia quoque Abrahe, in qua Deus fidem illius probauit, cum ei arietem in spinis pendentem ostendit, obedientiam beate uirginis presignauit, que uerbo nuntii Dei credens, ut sibi secundum uerbum eiusdem nuntii fieret optauit, ideoque et Filius Dei in ipsa carnem induit, quem aries in uepribus pendens prefigurauerat. Sed et quod Deus secundum stellas celi genus eiusdem Abrahe multiplicandum dixit, in hoc genus illud preuidebat, quod in plenum numerum celestis consortii computandum erat. Et quoniam ille Deo fideliter in omnibus credidit, idcirco etiam pater  illorum qui heredes regni celorum erunt appellatus est. Omnis itaque homo qui Deum timet et diligit, uerbis istis deuotionem cordis sui aperiat, ac  ea et ad salutem corporum et animarum hominum, non quidem ab homine, sed per me qui sum prelata sciat.



uISIO SECUNDA


 Descriptio sphere totius mundi cum circulis, et planetis, et uentis suis in modum rote in pectore imaginis, que in prima uisione descripta est apparentis.

I. Deinde in pectore prefate imaginis, quam uelut in medio australis eris conspexeram, ut predictum est, rota mirifice uisionis apparuit cum suis signis huius fere similitudinis, ut instrumentum illud, quod ante uiginti octo annos, uelut in figura oui  significatiue uideram, quomodo in tertia uisione libri Sciuias ostenditur, ita ut in eius summa parte per circuitum rotunditatis sue circulus in similitudine lucidi ignis, et sub illo circulus alius sicut circulus nigri ignis demonstraretur, ubi et idem circulus lucidi ignis eumdem circulum nigri ignis bis densitate sua superabat. Et hi duo circuli quasi unus circulus essent sibi inuicem coniungebantur. Sub eodem autem circulo nigri ignis, alius circulus in similitudine puri etheris erat, ubique tante densitatis quante circuli duorum prefatorum ignium apparebant. Sed sub ipso circulo puri etheris alius uelut circulus aquosi eris tante densitatis in rotunditate  sua, quante etiam densitas circuli predicti lucidi ignis manifestabatur. Et sub eodem circulo aquosi scilicet eris, alius circulus quasi fortis et albi lucidique eris huius similitudinis in rigore suo existens, ut neruus in corpore hominis est, ostendebatur, ubique in circuitu suo eiusdem densitatis, cuius densitas, circuli prefati nigri ignis apparens. Hi quoque duo circuli sibi inuicem ita copulabantur, ut uelut unus circulus essent, apparerent. Sub hoc autem circulo uidelicet fortis et albi, lucidique eris, quasi alius er tenuis signatus erat, qui ut nubes interdum elatas et lucidas, interdum inclinatas et umbrosas uidebatur superius portare, et se quasi per totam prefatam rotam diffundere. Omnes uero isti sex circuli absque omni interstitio  ad inuicem coniuncti erant. Supremus uero circulus, uelut igne suo ceteros circulos perfundebat; aquosus autem alios omnes quasi humore suo rigabat. Et quasi a principio orientalis partis eiusdem rote uelut ad finem occidentalis partis ipsius linea uersus septentrionalem eius partem extendebatur, quasi septentrionalem plagam a ceteris plagis discernens. Sed etiam globus in medio signi predicti tenuis eris signatus erat, qui ubique in circuitu suo equali spatio a signo fortis et albi lucidique eris distabat, tante latitudinis quidem in transuersum, quanta profunditas spatii a summitate supremi circuli usque ad extremitatem nubium, seu ab extremitate  nubium usque ad summitatem eidem globi existit. In medio quoque rote istius imago hominis apparebat, cuius uertex superius et plante subterius ad prefatum circulum, uelut fortis et albi lucidique eris pertingebant. A dextro autem latere summitas digitorum dextere manus eius; a sinistro quoque summitas digitorum sinistre manus ad ipsum circulum hinc et hinc in rotunditate designatum porrecta erat, quoniam eadem imago brachia sua  sic extenderat. Sed et uersus easdem partes quatuor capita, scilicet quasi caput leopardi et lupi, ac uelut caput leonis et ursi apparebant. Nam supra uerticem predicte imaginis in signo puri etheris, quasi caput leopardi, ex ore suo uelut flatum emittens uidebam, qui etiam in dextrali parte eiusdem oris se aliquantum in longum recuruans, in caput cancri cum duabus forficibus, quasi, cum duobus pedibus formabatur; in sinistrali autem parte oris ipsius aliquantum etiam in longum regirans in caput cerui desinebat. Ex ore autem capitis huius cancri quasi alius flatus exiens usque ad medietatem spatii quod inter capita leopardi et prefati leonis  erat procedebat; ex ore uero capitis cerui uelut alius flatus ueniens usque ad medietatem spatii, quod erat inter caput leopardi et ursi tendebat. Et flatus qui a dextera parte oris leopardi usque ad caput cancri procedebat, flatus etiam qui a sinistra parte ipsius oris usque ad caput cerui exibat, flatusque qui ex ore capitis cerui usque ad medietatem spatii inter capita leopardi et leonis exstantis tendebat. Flatus quoque qui ex ore capitis cerui usque ad medietatem spatii, quod inter capita leopardi et ursi erat prolongabatur, equalis longitudinis erant. Omnia quoque capita hec in prefatam rotam et ad imaginem hanc hominis spirabant. Sub pedibus autem eiusdem imaginis hominis in signo aquosi eris uelut caput lupi quasi flatum ex ore suo producens  apparebat, qui etiam a dextra ipsius oris aliquantum in longum erumpens in medio medietatis spatii, quod inter capita lupi et ursi erat formam capitis cerui accipiebat, ex cuius etiam ore uelut alius flatus ueniens in eamdem medietatem finiebatur. A sinistra uero oris eiusdem lupini capitis, flatus qui ab ipso ore procedebat se prolongans in medio etiam medietatis spatii, quod inter capita lupi et leonis erat, in caput cancri cum duabus forficibus quasi cum duobus pedibus surgebat, de cuius quoque ore quasi alius flatus exiens in ipsa medietate residebat. Qua autem spatiorum mensura capita hec ad inuicem dietabant, eadem mensura et forma flatus eorum  hinc et hinc in longitudine extendebatur, ut et de aliis superius dictum est, ipsaque in rotam premonstratam, et ad imaginem hominis in ea stantem, spiramina sua mittebant. Sed ad dexteram imaginis ipsius in signo lucidi ignis uelut caput leonis aspiciebam, ex cuius ore quasi flatus egrediens ab utraque parte oris eiusdem aliquantum prolongabatur, ac sic etiam in dextra parte in caput serpentis, in sinistra autem in caput agni formabatur. Et caput serpentis in medio medietatis spatii, quod inter caput leonis et lupi erat se ostendens uelut flatum emittebat, qui se ad eamdem medietatem extendebat, ac flatui qui de capite cancri egrediebatur, quod inter caput lupi et leonis erat se coniungebat. Caput autem agni in medio medietatis spatii, quod  inter caput leonis et leopardi existebat apparens quasi flatum producebat, qui se ad ipsam medietatem prolongans, flatui qui de capite cancri, quod inter caput leopardi et leonis erat, in coniunctione occurrebat. Sed secundum spatia quibus capita hec a se separata, erant, longitudo flatuum eorum procedebat, quemadmodum et de superioribus capitibus flatibusque eorum premonstratum est, et in prefatam rotam, et ad predictam humanam imaginem, ipsa flare se ostendebant. Ad sinistram uero eiusdem imaginis in signo nigri ignis, quasi caput ursi apparebat, quod uelut flatum ex ore suo dabat, qui etiam ad dextram et ad sinistram oris ipsius aliquantum se in longum extendens, ad dextram in caput agni desinebat, ad sinistram uero formam capitis  serpentis accipiebat. Ex ore autem capitis agni huius quemadmodum alius flatus usque ad medietatem spatii, quod inter capita ursi et leopardi existebat se prolongabat, sed ex ore capitis serpentis istius sicut alius flatus usque ad medietatem spatii quod inter capita ursi et lupi erat, se extendendo procedebat. Sed similitudo flatus istius qui a dextra parte oris ursi usque ad caput agni ueniebat, similitudo quoque eiusdem flatus, qui a sinistra parte ipsius oris usque ad caput serpentis procedebat. Flatus etiam qui ex ore capitis agni usque ad demonstratam medietatem spatii, quod inter capita ursi et leopardi uidebatur exibat, flatusque qui ex ore capitis serpentis usque ad medietatem spatii  inter capita ursi et lupi exstantis prolongabatur unius et equalis longitudinis erant. Capita quoque hec omnia in supradictam rotam, atque ad prefatam imaginem hominis flatus dabant. Sed et super caput imaginis huius septem planete sursum ab inuicem signati erant, tres in circulo lucidi ignis, unus etiam in subiecto illi circulo nigri ignis, tres autem in subiecto illi circulo puri etheris, ita ut etiam uersus austrum ad latus eius, nec non et sub pedibus ipsius, sol eodem modo ac ordine signatus et distinctus in circulo suo apparet. Et a medio signi summi primique planete, qui super caput eiusdem imaginis signatus erat, uelut radii quidam exibant, quorum unus ad signum solis descendebat, et unus ad dextrum pedem capitis predicti cancri,  quod a capite leopardi procedebat radiabat, unus uero ad dextrum cornu ceruini capitis, quod etiam ab eodem capite leopardi exibat se tendebat. A medio quoque signi planete secundi, ut radius quidam super signum solis se declinabat, atque alius ad caput agni, quod a signo capitis leonis ueniebat egrediebatur, et alius ad predictam lineam, que a principio orientalis partis prefate rote, uelut ad finem occidentalis partis ipsius, uersus septentrionalem eius plagam extendebatur, capite agni illic superius posito, quod a signo capitis ursi exibat dirigebatur. Signum etiam tertii planete a medio sui quemadmodum radium unum ad signum solis extendebat, alium autem ad caput serpentis, quod a signo capitis leonis procedebat dirigebat; sed alium ad prefatam  lineam uersus caput serpentis, quod a signo capitis ursi egrediebatur prolongabat. Solis quoque signum quasi quosdam radios de se emittens, alio signum capitis leopardi, alio signum capitis leonis, alio signum capitis lupi, non autem signum capitis ursi tangebat; alium autem radium super signum lune, alium uelut super cerebrum, et usque super utrumque calcaneum prefate imaginis extendendo figebat. Et a medio signi planete quinti qui proximus sub sole est, quasi radius quidam sursum ad signum solis ascendebat, quidam uero ad caput cancri quod a signo capitis lupi exibat se extendebat; sed quidam ad sinistrum cornu signi lune se dirigebat. De medio etiam signi planete sexti, qui proximus super lunam est, uelut radius unus sursum ad  signum solis tendebat, et alius ad dextrum cornu signi lune dirigebatur, alius autem ad caput cerui, quod a signo capitis lupi procedebat extendebatur. A signo quoque lune quasi radius super utrumque supercilium, ac super utrumque talum prefate imaginis radiabat. Sed et quomodo supra dictum est, signum solis eodem etiam modo et ordine quo supra uerticem imaginis huius radiis suis ad prefata loca designatum erat, uersus quoque dextrum latus eius, necnon et sub pedibus ipsius in circulo suo ad eadem loca signatum apparebat. In circuitu quoque circuli, in quo similitudo lucidi ignis uidebatur, sedecim etiam principales stelle apparebant, quatuor uidelicet inter caput leopardi et leonis, quatuor  quoque inter caput leonis et lupi, quatuor inter caput lupi et ursi, quatuor etiam inter caput ursi et leopardi. Quarum octo que medie sibi utrimque astantium stellarum inter capita hec erant, scilicet due inter duo capita quasi radios suos in signum tenuis eris sibi oppositi extendebant; relique autem octo, que ex utraque parte harum mediarum prefatis capitibus proxime uidebantur, uelut radios suos tantum ad nigrum ignem dirigebant. Circulus quoque puri etheris, circulus quoque fortis et albi eris lucidique, quasi stellis pleni erant, que fulgores suos ad sibi oppositas nubes mittebant. Unde et ille in dextra parte prefate imaginis, quemadmodum duas linguas ab inuicem separatas de se proferentes, ab eis ut quosdam riuulos in supradictam  rotam, et uersus eamdem imaginem dirigebant. A sinistra uero parte illius a signatis ibidem nubibus, uelut etiam due lingue a se aliquantum separate, in eamdem rotam, et ad ipsam imaginem, quasi quibusdam riuulis de se profluentibus se conuertebant. Hoc modo imago hec signis istis implexa et circumdata erat. uidi etiam quod ex ore predicte imaginis in cuius pectore rota apparebat, lux clarior luce diei, in similitudine filorum exibat, quibus signa circulorum, signaque ceterarum figurarum, que in eadem rota discreta erant, singulaque signa membrorum forme hominis, scilicet eiusdem imaginis, que etiam in ipsa rota apparebat, recta et distincta mensura metiebatur: quemadmodum in precedentibus, et subsequentibus uerbis suis manifestatur.

 Quia Diuinitas instar rote integre nec initium, nec finem habens, nec loco uel tempore circumscripta omnia in se comprehendat.

II. Et iterum audiui uocem de celo mihi dicentem: Deus qui ad gloriam nominis sui mundum elementis compilauit, uentis confirmauit stellis innectens elucidauit, reliquis quoque creaturis repleuit, hominem in eo omnibus his circumdans et muniens, maxima fortitudine ubique perfudit, quatenus ei in omnibus assisterent, operibusque ipsius interessent, ita ut cum illis operaretur, quia homo absque illis nec uiuere, nec etiam subsistere potest, quemadmodum in presenti uisione tibi manifestatur. Nam  in pectore prefate imaginis rota mirifice uisionis apparet cum signis suis huius fere similitudinis, ut instrumentum illud quod ante uiginti octo annos uelut in figura oui significatiue uideras quomodo in prioribus uisionibus tuis tibi ostensum est, quoniam absque obliuione in scientia uere caritatis que Deus est forma mundi existit, insolubiliter uolubilis, humaneque nature mirabilis, ita ut nec ulla uetustate consumatur, nec ulla nouitate augeatur, sed ut a Deo primum creata est, sic usque ad finem seculi perdurabit. Diuinitas etenim in prescientia et in opere suo uelut tota integra est, et nullo modo diuisa, quoniam nec initium nec finem habet, nec ab ullo comprehendi potest, quia sine tempore est. Et sicut circulus ea, que intra ipsum latent, comprehendit,  ita sancta Diuinitas infinite omnia comprehendit et superexcellit, quia ipsam in potentia sua nullus diuidere, nec superare, nec ad finem perducere potuit.

Quare in libro Sciuias sphera mundi in figura oui, et in isto in similitudine rote ostensa, uel descripta sit.

III. Sed quod supradictum instrumentum in prioribus uisionibus tuis in figura oui denotatum est hoc ostendit, quod distinctio elementorum in eadem similitudine solummodo significatur, quoniam mundo elementis distincto discretiua forma oui similitudini distinctionis ipsius, qua elementis distinctus est, aliquantum assimilatur; hic autem in rota circuitio et  recta mensura eorumdem elementorum tantum ostenditur, cum neutrum ipsorum similitudinem figure mundi per omnia teneat, quoniam illa undique integra, rotunda, et uolubili existente globus aliquis qui integer et uolubilis existit, formam ipsius in omni parte potius imitatur.

De duobus circulis lucidi et nigri ignis, quare alter alteri subpositus sit, et quomodo sibi inuicem cooperentur, et quid significent.

Iu. Quod autem in eius suprema parte per circuitum rotunditatis sue circulus in similitudine lucidi ignis apparet, hoc est quod primum elementum quod ignis est primum existit, quia leuis est, ceteraque elementa comprehendit, et illuminat, ac omnes creaturas pertransit eisque gaudium luminis sui subministrat, significans potentiam Dei, qui  super omnes est, et qui omnibus uitam tribuit. Sub quo circulus alius sicut circulus nigri ignis demonstratur, quia ignis iste sub potestate prioris existens, iudicialis et fere gehennalis est ad uindictam malorum factus, nec ulli rei parcit super quam iusto iudicio cadit, quoniam in eo ostenditur, quod omnis qui se Deo opponit, in casum nigredinis multarumque calamitatum uertetur. Nam in estate cum sol sursum ascendit, idem ignis uindictam Dei in combustione fulguris exercet, cum uero in hieme sol deorsum descendit, ille iudiciales plagas in gelu et grandine, ac in frigore ostendit, quoniam quodque peccatum seu igne, seu frigore, seu aliis quibusdam plagis secundum modum suum examinatur.  Et idem circulus lucidi ignis eumdem circulum nigri ignis bis densitate sua superat, quia niger ignis iste tante fortitudinis et amaritudinis in nigredine sua existit, ut superiorem lucidum ignem obumbraret et dissiparet, si ille hunc densitate sua non superaret dignans quod uindicta peccatorum hominum tot pericula penarum in se habet, ut homo durare non posset si gratia et clementia Dei illa non preueniret. Et ii duo circuli quasi unus circulus sint sibi inuicem coniunguntur, quia in ardore ignis flagrant, et quoniam potestas et iudicium Dei in una rectitudine se continentes ab inuicem non separantur.

De circulo puri etheris, qui tertius est, ad quid in constitutione sua ualeat, et quid significet, et quare  tante densitatis sit quante duo superiores.

u. Sub eodem autem circulo nigri ignis alius circulus in similitudine puri etheris est, ubique tante densitatis, quante circuli duorum prefatorum ignium apparent, quoniam sub prefatis ignibus tam lucido quam nigro rotunditate sua mundum comprehendens purus ether est ab ipsis procedens uelut fulgora flammante igne, quando ignis flammam suam expandit demonstrans puram penitentiam peccatorum, que per gratiam Dei uelut a lucido igne, et per timorem eius quasi a nigro in homine excitatur. Et eiusdem densitatis est, ut duo supradicti ignes sunt, quia ipse ab hoc utroque igne resplendens, densitatem utriusque in se habet, nec lenior in fulgore lucidi, nec seuerior in repercussione nigri existit, quam  iustum iudicium Dei diiudicat, quoniam nec dies nec nox aliud in se demonstrant, quam quod diuina uoluntas disponit. Idem quoque ether superiora et subteriora retinet, ne terminum suum excedant, nec super ullam creaturam iudiciali iudicio cadit, sed subtilitate et equitate sua multoties illi restitit, quemadmodum penitentia uindictam peccatorum constringit. Quod uero densitatem ignium istorum habet, hoc est quod penitens homo casum primi angeli, qui lucidus fuit, in lucido igne attendat, et quod in densitate nigri ignis casus hominum in incredulitate et temeritate peccantium consideret, ac sic potentiam iustumque iudicium Dei inspiciens pure digneque peniteat.

De quarto circulo, qui in modum aquosi eris  uidetur, et quante densitatis sit, et quid significet.

uI. Sed et sub ipso circulo puri etheris alius circulus uelut circulus aquosi eris tante densitatis in rotunditate sua, quante etiam densitas circuli predicti lucidi ignis manifestatur, significans quod sub prefato ethere per circuitum firmamenti aque ille sunt, que super firmamentum esse noscuntur eiusdem uidelicet densitatis in circuitu suo, ut densitas supradicti lucentis ignis existit. Et aquosus er iste sancta opera in exemplis iustorum ostendit, que uelut aqua perlucida sunt, et que immunda opera mundant, quemadmodum aqua queque sordida abluit huius capacitatis in perfectione sua existentia secundum quod diuina gratia in igne  sancti Spiritus ea accendit.

De circulo fortis albi et lucidi eris quanta utilitate quintum locum obtineat, et quante densitatis sit, et quid et ipse significet, uel quare superiori, ut uelut unus sint, copuletur.

uII. Sub eodem autem circulo, aquosi scilicet eris, alius circulus fortis, et albi lucidique eris huius similitudinis in rigore suo existens, ut neruus in corpore hominis est, ostenditur, qui periculis superiorum aquarum oppositus, fortitudine et tenacitate sua inundationes illarum retinet, ne repentina et incongrua effusione terram obruant, significans etiam, quod discretio sancta opera in huiusmodi temperamento confirmat, ut homo corpus suum ita constringat, ne iniuste constrictum in  ruinam uadat. Qui ubique in circuitu suo eiusdem densitatis, cuius densitas circuli prefati nigri ignis apparet, quoniam iste ad utilitatem hominum equali modo, sicut et ille ad uindictam peccatorum eorum positus est. Sed quoties inferiores aque ad uindictam malorum iusto Dei iudicio in nimietate sursum per nubes trahuntur, quidam humor de aquoso ere per istum fortem et album lucidumque erem, uelut potus hominis in uesicam ipsa integra permanente transsudat, qui easdem aquas periculosa inundatione descendere facit. Unde et discretio opera hominum ad salutem eorum ubique iusta moderatione discernit, cum iudicia Dei peccata illorum in uindicta non transcendunt, sed cum ea iuste diiudicant, quoniam protector et rector  iusta equitate se inuicem continent. Hi quoque duo circuli sibi inuicem ita copulantur, ut uelut unus circulus sint appareant, quia in humore madescunt, et aliis humorem infundunt, quemadmodum et discretio bona opera in moderatione sua continet, ne in ruinam uadant.

De sexto circulo, qui in similitudine tenuis eris a superioribus procedere uidetur, quid in suo loco, ualeat, et quid in mystica ratione per eum figuretur.

uIII. Et sub hoc circulo, uidelicet fortis et albi lucidique eris quasi alius er tenuis signatus est, qui de superioribus circulis seu elementis, uelut sufflatum erem se procedentem demonstrat, qui et ab ipsis elementis non separatur, quemadmodum  halitus hominis ab ipso egreditur, nec tamen ab eo separatur. Idem etiam er ut nubes interdum elatas et lucidas interdum inclinatas et umbrosas uidetur superius portare, quas supradictus aquosus er exspuit, et recolligit, sicut follis fabri flatum emittit, et retrahit, ita ut dum quedam stelle in prefato elemento ignis posite, in circuitionibus suis sursum ascendunt, nubes istas sursum trahant, unde et lucide fiunt. Sed cum in circuitionibus suis descendunt, illas deorsum remittunt, et sic umbrose sunt et pluuias serunt. Et prefatus tenuis er uidetur se quasi per totam predictam rotam diffundere, quoniam omnia que in mundo sunt ab eo uegetantur et sustentantur. Sed et sub defensione discretionis recta desideria fidelium hominum in  subtilitate iustitie degentia de superioribus uirtutibus et confortationibus per Spiritum sanctum se processisse demonstrant, cum se ab illis non auertunt, sed cum omni deuotione ipsis sine intermissione adherent, firmam mentem in ipsis fidelibus nunc in fiducia clarescentem, nunc in humilitate trementem, ad Deum habentia que de sanctis operibus et exemplis iustorum oritur, et ad ipsa recolligitur, quemadmodum operarius de opere suo remuneratur. Nam dum in hominibus bona scientia Spiritu sancto ignita in iustificationibus suis ad celestia se tollit, mentes illorum secum trahit, easque puras ibi facit, et dum in eisdem iustificationibus ad corporales necessitates se declinat, mentes eorum ad ipsas remittit, ita ut in curis istis quasi turbide  sint appareant, imbrem lacrymarum tamen ferentes, quia terrenis se inherere prorsus gemunt, quamuis se totos diuine potentie committendo inferant.

Quare isti sex circuli sine interuallis sibi inuicem iungantur, et quid per hanc connexionem innuatur.

IX. Omnes uero isti sex circuli absque omni interstitio ad inuicem coniuncti erant, quia si diuina dispositio ista coniunctione eos sic non solidasset, firmamentum dirumperetur, nec consistere posset, ostendentes quod perfecte uirtutes in fideli homine sibi consociate per inspirationem Spiritus sancti ita confortantur, ut contra uitia diaboli pugnantes, queque bona opera unanimiter perficiant.

 Quod primus circulus igne suo alios inflammet, quartus eos lumine suo temperet, et quod hoc in nobis figuraliter ostendat.

X. Supremus uero circulus uelut igne suo ceteros circulos perfundit, aquosus autem alios omnes quasi humore suo rigat, quoniam superius elementum quod ignis est, cetera fortitudine et candore suo roborat, aquosum uero aliis uiriditatem humectatione sua immittit, quemadmodum et potentia Dei in mirabilibus gratie sue fideles homines sanctificat, opera autem fidelium Creatoris sui pietatem in uera humilitate sanctitatis magnificat.

De linea in prescriptam rotam quasi a primo solis ortu usque in extremum eius occasum protensa apparente, et quid hoc idem gerat mystice.

XI. Et quasi a principio orientalis partis eiusdem  rote, uelut ad finem occidentalis partis ipsius linea in firmamento uersus septentrionalem eius partem extenditur quasi septentrionalem plagam a ceteris plagis discernens, quia a primo ortu orientis, scilicet ubi sol primum oritur, cum dies prolongari incipiunt usque ad ultimum occasum occidentis, uidelicet ubi sol ultra non procedit, linea, id est uia solis septentrionalem plagam deuitans reflectitur, quoniam sol eisdem partibus se non immergit, sed eas uelut in neglectu habet, ubi antiquus seductor sedem mansionis sibi elegit, unde et illas Deus accessu solis priuauit. Sic etiam ab initio bonorum operum in potestate Dei existentium usque ad bonam consummationem eorum fidelis homo rectitudinem  iustitie iniquitati opponit, diabolicas artes a bonis et sanctis operibus secernens, quia qui Deo fideliter adherere uoluerit, ea que animam suam ledunt deuitare studebit, ut illud audiat quod scriptum est.

Testimonium de Apocalypsi, et quomodo intelligi debeat ad idem exprimendum.

XII. »uincenti dabo manna absconditum, et dabo illi calculum candidum, et in calculo nomen nouum, quod nemo scit nisi qui accipit .« Quod sic intellectui patet: Quicunque sinistram partem fugit, hic magnum prelium contra tortuosum serpentem habet, qui semper querit, ut illum ad sinistram partem secum trahat. Et si ille in pugna ista perseuerans Satanam fugauerit consilio illius non consentiens, ego qui sum, ei dabo panem uiuum qui  de celo descendit, qui ab omni humilitate uoluntatis uiri, et ab omni dolo antiqui serpentis absconditus erat, ac etiam dabo ipsis participationem illius, qui lapis angularis existens in candida claritate Deus et homo est, et in ipso nomen noue regenerationis, quod Christus est, a quo et Christiani sunt, quod nemo dum in caduca et temporali uita est ad perfectum intelligit, nisi qui uitam eterne beatitudinis in remuneratione celestium premiorum adipiscitur.

Quod moles terre instar globi infra predictos sex circulos equali distantia a quinque superioribus remota, in medio sexti, id est tenuis eris immobiliter fundata sit, et quid inde significationis colligatur.

XIII. Sed etiam globus in medio signi predicti tenuis  eris signatus est, qui ubique in circuitu suo equali spatio a signo fortis et albi lucidique eris distat, terram ostendens que in medio reliquorum elementorum existit, quatenus ab omnibus temperetur. Unde etiam hinc et hinc equali modo ab illis sublata, illisque coniuncta, uiriditatem et fortitudinem ad sustentationem sui ab eis assidue recipit. Actiua quoque uita uelut terram designans, et quasi in medio rectorum desideriorum conuersans, et circumquaque discurrens, equo moderamine deuotionis ad uires discretionis se continet, cum nunc spiritalibus officiis, nunc corporalibus necessitatibus per fideles homines temperate insistit, quoniam qui discretionem amant, omnia opera sua ad uoluntatem Dei dirigunt. Et tante latitudinis quidem in transuersum  est, quanta profunditas spatii a summitate supremi circuli, usque ad extremitatem nubium, seu ab extremitate nubium usque ad summitatem eiusdem globi existit, quoniam a supremo Creatore terra hac mole conglobata et roborata est, ne a strepitu superiorum elementorum, aut ui uentorum, seu inundatione aquarum dissolui possit. Nam etiam quilibet fideles dilatato corde magnitudinem potentie Dei considerant, atque instabilitatem mentis, debilitatemque carnis sue inspiciunt, et sic omnia que agunt temperant, ne uel in superioribus uel in inferioribus necessariis causis iustum modum excedentes deficiant, quemadmodum et Paulus fideles exhortatur, dicens:

 uerba Pauli ad eamdem significationem competentia et quomodo intelligenda sint.

XIu. »Omnia autem facite sine murmurationibus et hesitationibus, ut sitis sine querela, et simplices filii Dei sine reprehensione, in medio nationis praue et peruerse, inter quas lucetis sicut luminaria in mundo uerbum uite continentes .« Quod sic intellectui patet: Homo quasi in biuio est, ita ut si in luce salutem a Deo quesierit, illam recipiet; si autem malum elegerit, diabolum ad penam sequetur, et ideo homo humanam naturam ac omnia opera sua sine murmurationibus, id est sine gibbis peccatorum, ac sine hesitationibus, scilicet fidem perfectam habens portet, ita ut non dubitet cum bonum amat et malum odit, in futuro iudicio  liberari, et a perditis separari, qui a bono malum amplectendo declinant. Et qui hec faciunt, nullum ledentes, sine clamore contumacis querimonie erunt, in simplicitate quoque bonorum operum filii Dei existentes, et absque omni dolo deceptionis irreprehensibiles coram estimatione illorum manentes qui in prauis et peruersis actibus se fortes esse gloriantur. Inter quos in perfectione uere fidei sic lucent, quemadmodum luminaria, que in officio suo secundum quod Creator omnium disposuit, mundum illuminant, cum ipsi doctrina sua que ad uitam respicit, quam plurimos ad Deum conuertunt, ut etiam Filius Dei sine peccato omnibus in mundo lucebat. Nam et Deus duo luminaria uidelicet solem et lunam in firmamentum posuit, que scientiam  boni et mali in homine designant, quia sicut firmamentum sole et luna confirmatur, ita et homo scientia boni et mali hac et illac uersatur. Sed et ut sol cursum suum perficit, circulum suum non minuens, ita et bona scientia cursum suum facit, malum non desiderando, sed malam scientiam deprimendo et increpando, eamque corripiendo, quoniam nulla utilitas in ipsa est, et eam gehennalem uocando, cum illa concupiscentias suas compleuerit, et ut luna deficit et crescit, sic et mala scientia bonam despicit, ipsamque stultam et quasi nichilum esse dicit, sed tamen eam nouit, quemadmodum diabolus Deum sciuit, quamuis se illi opponeret.

De imagine in forma hominis in medio predicte rote apparentis uertice pedibus et manibus distentis,  circulum fortis albi et lucidi eris contingentis, et quid, et ipsa imago, et talis positio eius designet.

Xu. Quod autem in medio rote istius imago hominis apparet, cuius uertex superius, et plante subterius ad prefatum circulum uelut fortis et albi lucidique eris pertingunt, a dextro autem latere summitas digitorum dextre manus eius, a sinistro quoque summitas digitorum sinistre manus ad ipsum circulum hinc et hinc in rotunditate designatum porrecta est, quoniam eadem imago brachia sua sic extenderat, hoc designat, quod in structura mundi quasi in medio eius homo est, quia ceteris creaturis in illa degentibus potentior existit, statura quidem pusillus, sed uirtute anime magnus,  caput silicet sursum, pedes uero deorsum, ad elementa tam superiora quam inferiora mouendo, necnon a dextris et a sinistris operibus, que manibus operatur, illa penetrando, quoniam in uiribus interioris hominis potentiam hanc operandi habet. Quemadmodum enim corpus hominis cor suum magnitudine sua excedit, ita et uires anime corpus hominis uirtute sua superant, et ut cor hominis in corpore eius latet, sic corpus hominis uiribus anime circumdatum est, cum ille per totum orbem terre se extendunt. Sed et in scientia Dei fidelis homo existens, et in spiritalibus, ac in secularibus necessariis causis ad Deum tendit; in prosperitate quoque et aduersitate factorum suorum ad ipsum anhelat, cum in illis omnem deuotionem suam ad  eum incessanter expandit. Nam ut homo corporalibus oculis quasque creaturas undique uidet, sic in fide Dominum ubique inspicit, ipsumque per creaturas cognoscit, cum eum Creatorem illarum esse intelligit.

De quatuor capitibus bestiarum in quatuor partibus eiusdem rote apparentium, et quid tam in mundo quam in homine significent.

XuI. Sed et uersus easdem partes quatuor capita scilicet, quasi caput leopardi et lupi, ac uelut caput leonis et ursi apparent, quia in quatuor partibus mundi quatuor principales uenti sunt, non tamen sic in formis suis existentes, sed in uiribus suis naturam denominatarum bestiarum imitantes. Homo quoque quemadmodum in quadruuio secularium  curarum existens, quamplurimis tentationibus appetitur, in quibus etiam quasi in capite leopardi, id est cum timore Domini uelut in lupo infernalium penarum recordatur, et quasi in leone iudicium etiam Dei metuens, cum uelut in urso in corporali tribulatione quamplurimis tempestatibus angustiarum quatitur.

Quare principalis uentus orientalis in modum capitis leopardi super caput imaginis hominis in circulo puri etheris uideatur, cur etiam duo collaterales eius uenti alter in specie capitis cancri, alter instar capitis cerui ostendatur.

XuII. Supra uerticem uero predicte imaginis in signo puri etheris, quasi caput leopardi ex ore suo uelut flatum emittens uides, quod principalem  orientis uentum de puro ethere, uelut leopardum uenientem designat, non quod uentus iste in forma sua ut leopardus sit, sed quia ut leopardus ferocitatem leonis absque scientia habet, et ut leopardus lenior et debilior leone est, sic uentus iste in ferocitate timoris exsurgit, ac deinde in lenitatem uersus flare cito desistit. Nam de superiore nigro igne ferocitatem, de puro autem ethere in quo est lenitatem habet. Et etiam in dextrali parte eiusdem oris se aliquantum in longum recuruans in caput cancri cum duabus forficibus quasi cum duobus pedibus formatur, quia ad partes illas idem uentus tendens, naturam cancri sibi illic assumit; in sinistrali autem parte oris ipsius aliquantum etiam in longum regirans in caput cerui desinit, quoniam in  partibus illis ceruum qui uelox est imitatur. Ex ore enim capitis huius cancri quasi alius flatus exiens usque ad medietatem spatii, quod inter capita leopardi et prefati leonis est procedit, quia secundum naturam cancri collateralis uentus surgens flatus suos ut turbo dissimiliter profert, ita ut interdum hac interdum illac in instabilitate discurrat, sicut cancer qui nunc procedit, nunc retrocedit, et sic usque ad medietatem que inter orientem et austrum est peruenit. Sed ex ore capitis cerui, uelut alius flatus ueniens usque ad medietatem spatii, quod est inter caput leopardi et ursi tendit, quoniam iuxta naturam cerui alius collateralis uentus procedens, in flatu suo fortis et celeres strepitus emittit, et in hoc cito cessat, quemadmodum ceruus fortiter  pungit, et celeriter currit, nec in hoc diu durat, talique modo usque ad medietatem, que est inter orientem et septentrionem properando se continet. Et flatus qui a dextra parte oris leopardi usque ad caput cancri procedit, flatus etiam a sinistra parte ipsius usque ad caput cerui exit; flatusque qui ex ore capitis cancri usque ad medietatem spatii inter capita leopardi et leonis ex tantis tendit; flatus quoque qui ex ore capitis cerui usque ad medietatem spatii quod inter capita leopardi et ursi est prolongatur, equalis longitudinis sunt, quia principalis uentus orientalis ex utroque latere suo ad collaterales sibi uentos equali longitudine extenditur, ipsique collaterales uenti tam uersus austrum, quam  uersus septentrionem eadem longitudine ad fines suos pertingunt.

Quare capita ista in rota ad imaginem hominis spirent et moralis descriptio significationis eorum.

XuIII. Omniaque capita hec in prefatam rotam, et ad imaginem hanc hominis spirant, quoniam uenti isti flatibus suis mundum temperant, hominemque ministerio suo ad salutem conseruant. Nam nec mundus subsisteret, nec homo uiuere posset, si flatibus uentorum istorum non uegetarentur. Sed et cum homo in intentione anime sue se sursum erigit, ita ut malefactorum suorum meminerit et quando deinde penitere disponit, quasi supra uerticem illius cum eadem intentione in signo puri etheris, id est in ipsa penitentia sicut leopardus timor Domini  exsurgit, qui quasi ex ore suo, id est de uirtute sua contritionem educens, cum mentem hominis tangit in prosperitate eam prolongat usque dum ad caput cancri scilicet fiducie, de qua uelut due forfices id est duo pedes uidelicet spes et dubium extenduntur perueniat, in aduersitate quoque mentis illius eamdem contritionem extendens in caput cerui quod fides est perducit. Nam cum homo pondera peccatorum suorum reminiscitur, penitentiam aggreditur, in qua Deum timere non desistit, quamuis prospera mundi quasi altera parte habeat, quousque fiduciam, de qua sicut duo pedes spes et dubium oriuntur, apprehendat. De fiducia enim spes surgit, cui tamen dubietas interdum se coniungit,  quia dum homo in Deum confidit, remissionem peccatorum suorum uelut procedendo se adipisci sperat, dum autem multitudinem et grauedinem illorum considerat, multoties utrum peccata sua sibi remittantur an non quasi retrocedendo dubitat, quamuis in Deo confidat. Sed dum aliquando inter aduersa quasi in altera parte corporalem contritionem patitur, ad diuitias fidei se conuertit, que in cornibus uere consolationis infidelitatem dubietatis in illo ad nichilum deducit. Unde uelut ex ore cancri, id est de fiducia alius flatus quod constantia est exiens usque ad plenitudinem perfectionis procedit, ibique inter timorem Domini et iudicium Dei consistit, quoniam cum quilibet in Deum confidens in bonis operibus constans et perfectus est, timorem Domini  ad se colligit, ne grauius delinquat, iudicium Dei etiam inspicit, ne peccatis peccata adiiciat. Et quasi ex ore cerui, scilicet de fide alius flatus qui sanctitas intelligendus est ueniens, usque ad plenitudinem perfectionis que inter timorem Domini et corporalem tribulationem est extenditur, quia fidelis homo in sanctitate pollens in perfectione ista durat, ita ut ueraciter Deum timeat, et ut etiam ob hoc corpus suum castigare non cesset. Itaque flatus, uidelicet contritio in prosperitate a timore Domini ad fiduciam procedens, flatus etiam scilicet eadem contritio in aduersitate ab eodem timore Domini ad fidem exiens, flatusque id est constantia de fiducia ad plenitudinem perfectionis, que inter timorem Domini et iudicium Dei est, tendens; flatusque uidelicet  sanctitas a fide ad plenitudinem perfectionis que inter timorem Domini et corporalem tribulationem est se prolongans, ut supra dictum est, uno modo equalique studio exspirationis uirium suarum hominem ad beatitudinem prouocant, quia quamuis diuersas operationes habeant, ad unam tamen beatitudinem tendunt. Nam uirtus altera ab altera in operatione rectitudinis procedit. Omniaque capita hec, id est uirtutes iste in scientia Dei sunt, scientiamque Dei attendunt, hominique tam in corporalibus, quam in spiritalibus necessariis causis assistunt. Timore enim Domini hominem inspirante, homo ipse Deum uereri incipiens, sapienter incedit bona et recta opera perficiendo. Fiducia quoque qua homo in Deum confidit, cum constantia ipsum  tangit, quatenus in Deum constanter confidat, cogitationesque ad Deum erigat, quoniam mentes fidelium a uirtute constantie roborantur. Fides autem cum sanctitate ea que in infidelitate diiudicanda sunt diiudicat, seque uelociter dilatans, credentes cito imbuit, cum auditus illorum omnes tumultus peruersarum cogitationum deserens, lubricas etiam uoluptates interius euertit. Quod si homo uiriditatem uirtutum istarum deserens in ariditatem negligentie uertitur, ita ut humore et uiriditate bonorum operum careat, uires anime ipsius deficiunt et arescunt; si uero luxu uoluptatum quasi incongrua inundatione nimis perfunditur, mens ipsius lubrice inccdens liquescit. Si autem  recto tramite incedit, omnia opera ipsius ad prosperitatem diriguntur, uelut in Cantico canticorum scriptum est:

Testimonium de Canticis canticorum ad eadem conueniens, et quomodo intelligendum sit.

XIX. »Introduxit me rex in cellaria sua. Exsultabimus et letabimur in te memores uberum tuorum super uinum; recti diligunt te .« Quod sic intellectui patet: Quia ego anima fidelis hominis, gressu ueritatis Filium Dei, qui per humanitatem suam hominem redemit, secura sum, introduxit me ille, qui cunctorum rector existit, in plenitudinem donorum suorum, ubi omnem saturitatem uirtutum inuenio, et ubi de uirtute in uirtutem fiducialiter ascendo. Unde et nos omnes qui per sanguinem  eiusdem Filii Dei redempti sumus, toto corpore exsultabimus, totaque anima letabimur in te, o sancta Diuinitas, per quam subsistimus, ad memoriam reuocantes dulcedinem supernorum premiorum super omnes passiones et tribulationes quas ab aduersariis ueritatis passi sumus, ita ut illas quasi pro nichilo ducamus, dum delicias quas nobis in ostensione mandatorum tuorum proponis degustamus. Et sic qui in operibus sanctitatis recti sunt diligunt te uera et perfecta dilectione, quoniam omnia bona te diligentibus concedis, et quia etiam tandem uitam eternam eis tribuis. Sed et sapientia cellariis, id est mentibus hominum infundit et apponit iustitiam uere fidei per quam uerus Deus cognoscitur, ubi eadem fides hiemem et omnem humiditatem  uitiorum ita comprimit, ut nequaquam ulterius uirescere aut crescere possint, et ubi ipsa omnes uirtutes etiam sibi attrahit et adiungit, ut uinum uasi infunditur, quod ad bibendum hominibus datur. Quapropter et fideles in uera fiducia eterni premii exsultantes et gaudentes manipulos bonorum operum que operati sunt portant, iustitiamque Dei sitiunt, et sanctitatem de uberibus eius sugunt, nec hoc modo extediari poterunt, quin semper in contemplatione Diuinitatis delectentur, quoniam sanctitas omnem humanum intellectum precellit. Cum enim homo rectitudinem recipit, se ipsum relinquit, uirtutesque gustat et bibit, ac per illas confortatur, sicut uene bibentis uino implentur, nec in uitiis infidelitatis officialis et immoderatus  est, quemadmodum ebrius a uino extra se est, non attendens quid faciat. Sic recti diligunt Deum, quia tedium in illo non est, sed perseuerantia in beatitudine.

Quare principalis uentus occidentalis in effigie capitis lupi sub pedibus supradicte imaginis in circulo aquosi eris appareat; cur etiam duo collaterales uenti, alter in cerui, alter in forma capitis cancri demonstrentur.

XX. Quod autem sub pedibus eiusdem imaginis hominis in signo aquosi eris uelut caput lupi quasi flatum ex ore suo producens apparet, hoc est quod sub potestate illius, qui propter homines homo factus est, in plaga occidentis de aquoso ere quemadmodum lupus principalis occidentalis uentus spirans  uenit in forma lupi, qui in silua latet, et qui rapax est, eum cibos querit, significans quod uentus iste de latibulo suo scilicet de aquoso ere exiens, uiridi atem herbarum nunc educit, nunc repente arefaciendo opprimit. Qui etiam a dextra oris ipsius aliquantum in longum erumpens in medio medietatis spatii, quod inter capita lupi et ursi est, formam capitis cerui accipit, ex cuius etiam ore uelut alius flatus ueniens in eadem medietate finitur, quoniam partes illas uentus iste petens, in medio medietatis, que inter occidentem et septentrionem est, ad naturam cerui se conuertit, ita ut ibi collateralis sibi uentus exiens, quemadmodum ceruus fortiter pungendo, uelociterque currendo, flamina sua usque ad medietatem ipsam emittat. A sinistra uero  oris eiusdem lupini capitis flatus, qui ab ipso ore procedit, se prolongans, in medio etiam medietatis spatii quod inter capita lupi et leonis est, in caput cancri cum duabus forficibus quasi cum duabus pedibus surgit, de cuius quoque ore quasi alius flatus exiens, in ipsa medietate residet, quia in partibus illis idem uentus officia sua exercens, in medio medietatis, que inter occidentem et austrum est, ad naturam cancri ante et retro incedentis reuertitur, quoniam ibi collateralis eius uentus procedens, in instabilitate ut cancer nunc hac nunc illac flando ad predictam medietatem se diffundit. Qua autem spatiorum mensura capita hec ab inuicem distant, eadem mensura et forma flatus eorum hinc et hinc in longitudine extenditur, ut et de aliis superius dictum  est, quia mensura qua uenti isti a se separati sunt, illa etiam et spiramina flatuum suorum emittunt, quoniam uentus ad uentum flatus suos dirigit, ipsique in occursu illo metam suam non transcendunt, nec uentus uentum flando supergreditur, nisi hoc ex iudicio Dei fiat. Quod si diuino examine iudicante, interdum acciderit, terrores ibi fiunt, plurimeque aduersitates malorum illic insurgunt.

Quare et hec sicut superiora capita ad hominis imaginem spiramina sua dirigant, et moralis horum intellectus.

XXI. Ipsaque in rotam premonstratam, et ad imaginem hominis in ea stantem spiramina sua mittunt, ita ut iidem uenti mundum et hominem omniaque que in mundo sunt uiribus et officiis suis retineant. Itaque cum quilibet fideles caduca terrenarum  cupiditatum iustis exemplis quasi sub pedibus suis bona operando conculcant, quasi de aquoso ere ex ipsis sanctis operibus ut lupus infernales pene denudate prodeunt, quia cum illi peccare desistunt, ad uiam rectitudinis tendentes, infernales penas, que animas deuorant se pertimuisse demonstrant. Que cum quasi flatum scilicet contritionem in corde hominum ex ore suo quod est a uoracitate sua perducunt, quoniam fideles illas abhorrent, eadem contritio quamuis homo prospere in actibus suis incedat, secundum Deum se prolongans, in plenitudine perfectionis que inter infernales penas et corporalem tribulationem est, formam capitis cerui, id est fidei accipit, ex cuius  etiam ore, id est uirtute, alius flatus uidelicet sanctitas ueniens, in eadem perfectione permanet. Cum enim homo infernales penas timet, corpus suum uariis tribulationibus miseriarum tamdiu multoties conterit, quousque ad perfectionem illam pertingat, in qua totus in fide ardeat, credens quod Deus eum ab infernalibus penis eripiat, sicque sanctitas in eo surgit, cum secularia opera abiiciens spiritalibus se totum immergit. Cum uero a sinistra aduersitate uoracitatis predictarum infernalium penarum homo permissione Dei quamplurimis calamitatibus corporaliter castigatur, contritio quoque in cor illius ascendit, et cum se nullam prosperitatem presentis uite habere considerat, se ab inde extendens, et sic ad plenitudinem perfectionis  que inter infernales penas et iudicium Dei est pertingens, in caput cancri, uidelicet fiducie, que nunc spem nunc dubium habet, surgit, quia homo opera sua in Deum ponens, modo remissionem delictorum suorum se obtinuisse sperat, modo dubitat, sed tandem de fiducia alius flatus qui constantiam designat exiens, illum ad perfectionem hanc uirtutum perducit, ut deinceps de bonitate Dei nichil hesitet. Tenore autem quo assertiones iste a se discrete sunt illo etiam et efficacia operationum ipsarum protelatur, quoniam infernales pene, quamuis metuende sint, cum homo propter timorem illarum se in contritione affligit, fidem tamen cum sanctitate, fiduciam quoque cum constantia robustiores reddunt, ita ut cum infernus  timetur, homo in omnibus cautior iudicetur. Et he omnes uisionem Dei, qui cuncta comprehendit, inspicientes, hominem etiam ut uoluntatem Dei perficiat, uirtute uirium suarum impellunt. Nam infernales pene, ut Deus timeatur, faciunt, quia cum homo penas ueraciter timet, peccare desistit, atque cum bona exempla in aliis hominibus uidet, plurimas indignationes in semetipso multoties suffert, ita ut cum illas patienter portat, in omnibus operibus suis sanctitatem demonstret. Sed cum per sustentationem bonorum operum prospere incedit, nulla aduersa patiens, uirtute illorum ad uelocitatem rectitudinis se coniungit, ita ut prosperitatem temporalium habens, gratie Dei nichil hesitans, fiducialiter se commendet, quatenus etiam caducis  rebus uelut in ante gradiens sic utatur, ne eternis in celestibus post se uadens priuetur. Qui autem uiriditate Spiritus sancti caret, in infidelitate suffocatur, in prauisque actibus consumitur, submersionemque tartaream incurrit, quoniam gratie Dei se commendare non studuit. De hoc loquitur Isaias seruus meus, dicens:

uerba Isaie ad idem pertinentia, et quomodo accipi debeant.

XXII. »Auferam sepem eius, et erit in direptionem, diruam maceriam eius, et erit in conculcationem, et ponam eam desertam. Non putabitur, et non fodietur, et ascendent super eam uepres et spine, et nubibus mandabo ne pluant super eam  imbrem .« Quod sic intellectui patet: Omnis qui in Deum non confidit, nec attendit quomodo a Deo creatus sit, sed eum reprehendit tanquam in peccatis ipsius culpabilis sit, et quasi recta itinera in eo non constituerit, nec uult aspicere ortum et occasum solis et lune ac stellarum, quas Deus in celum posuit, nec uentum cum ere, nec terram cum aquis, et ceteris creaturis, que omnia Deus propter hominem creauit, quatenus in omnibus his cognosceret ad quantum honorem creatus esset, me qui sine initio, et sine fine sum contemnit, atque omnem creaturam destruit, nec illam, nec seipsum perfecte cognoscit. Unde et ego auferam defensionem eius, quoniam alium adiutorem non habet, et alieni a uita eum diripient,  diruam quoque minutionem ipsius, et a demonibus conteretur, et sic a bonis angelis deseretur. Nam omnis connexio concupiscentiarum illius auferetur, et canibus bestiisque distribuetur, quia minus quam animalia me cognouit, cum illa ut creata sunt faciant, quapropter etiam ut stercus conculcabitur, atque ab omni beatitudine deseretur. Sed et in numerum filiorum Dei non ponetur, nec sarculo fidei de peccatis suis euertetur, quia illum imitatus est, qui similitudinem Dei habere uoluit, qui a nullo processit, et sine fine est. Et ideo quoque per superbiam insurgunt in eo dissensiones et ire, furores, qui eum omnino ab omni gloria superne hereditatis scindunt, atque hoc modo Spiritus sancti rore et gratia carens, in tantam  ariditatem uertitur, ut nullum fructum bonorum operum preferat. Sed ut homo a Deo querit, quatenus horrida potestas sedetur, et ea que sibi necessaria sunt concedantur, sic etiam a Deo postulet, ut mala scientia in ipso superetur

Quare principalis uentus australis in dextera parte eiusdem imaginis uelut caput leonis in circulo lucidi ignis ostendatur; cur etiam duo collaterales uenti eius alter in serpentis, alter in figura capitis agni conspiciatur.

XXIII. Sed ad dexteram predicte imaginis hominis, in signo lucidi ignis, uelut caput leonis aspicis, quod ab australi plaga ad prosperitatem hominis directum, de supradicto elemento lucidi ignis leonem quasi principalem australem uentum exeuntem demonstrat, quoniam ut leo fortis est, et in  fortitudine sua uoluntatem suam exercet, ita et uentus auster in igne et ab igne fortis et preceps existit, atque cum dies in longitudine se protrahunt potens est, et in eadem potentia collisionem et diruptionem nubium, ac pericula in repentina emissione imbrium parat. Et cuius ore quasi flatus egrediens ab utraque parte oris eiusdem aliquantum prolongatur, quia de plaga hac australi idem uentus procedens se in utramque partem sui, uidelicet hac et illac extendit, et sic etiam in dextera parte in caput serpentis, in sinistra autem in caput agni formatur, quoniam in dextrali parte uentus iste naturam serpentis sibi assumens, qui leniter supplicat, acriter autem insidias ponit, quemadmodum serpentes aliquando  lenes flatus producit, sed interim etiam fortes punctus et ictus emittit; in sinistrali autem in agnum qui mitis et lenis est uertitur, quia in eisdem partibus suauem et non periculosum se ostendit. Et caput serpentis in medio medietatis spatii quod inter caput leonis et lupi est se ostendens, uelut flatum emittit, qui se ad eamdem medietatem extendit, ac flatui qui de capite cancri egreditur, quod inter caput lupi et leonis est se coniungit, quoniam iuxta naturam serpentis, ut supra demonstratum est, uentus iste principali uento austri collateralis, in medio medietatis longitudinis illius, que inter austrum et occidentem existit emergens, spiramina sua usque ad eamdem medietatem, que inter austrum et occidentem est extendit, nec terminum hunc quemadmodum  nec alii nisi ex iudicio Dei transgreditur, ibique flatum de collaterali uento surgentem, qui inter occidentem et austrum est excipit. Nam si longitudo spatii que inter austrum et occidentem est, in partes quatuor diuiditur, terminus ab austro partis prime, qui et initium est partis secunde, medius est inter initium partis prime, ac terminum partis secunde, terminusque partis secunde, qui et initium est partis tertie, medietas longitudinis illius est, que inter austrum et occidentem est. Eodem quoque modo finis ab occidente e contra partis prime, qui et initium est e contra partis secunde, medius est inter initium ibidem partis prime, ac finem illic partis secunde, terminusque ibidem partis secunde, qui et initium illic est partis tertie, medietas  longitudinis huius est, que e contra inter occidentem et austrum existit, ubi et collaterales uenti sibi occurrunt. Sicque uenti isti tam principales quam eorum collaterales inter orientem et austrum, inter austrum et occidentem, inter occidentem et septentrionem, ac inter septentrionem et orientem equali modo ad inuicem connexi, ab inuicemque discreti sunt, ut prefatum est. Caput autem agni in medio medietatis spatii quod inter caput leonis et leopardi exstat apparens, quasi flatum producit, qui se ad ipsam medietatem prolongans, flatui qui de capite cancri quod inter caput leopardi et leonis est, in coniunctione occurrit, quia secundum naturam agni, ut supra ostensum est, alius collateralis uentus in partibus istis, id est in medio hoc spatio  quod inter austrum et medietatem hanc longitudinis, que inter austrum et orientem existit, oritur. Is etiam flatum suum ad eamdem medietatem dirigit, ibique spiramini, quod de uento naturam cancri imitantis, qui inter orientem et austrum exsurgit, strepitu suo obuiam uenit, ita ut ibi multoties quamplurimi terrores et collisiones ex congressu eorum fiant. Sed et secundum spatia quibus capita hec a se separata sunt, longitudo flatuum eorum procedit, quemadmodum et de superioribus capitibus flatibusque eorum premonstratum est, quoniam iuxta longitudinem, qua initia uentorum istorum a se discreta distant, et spiramina flatuum suorum usque ad loca illa emittunt, in quibus exsurgunt, in quibus  etiam spiramina eorum sibi occurrunt.

Quare hec, ut et anteriora capita, in rotam et in imaginem eamdem flatus suos emittant.

XXIu. Et in prefatam rotam, et ad predictam humanam imaginem ipsa flare se ostendunt, quia uenti, tam principales quam isti qui eis collaterales sunt, mundum uniuersum ac hominem, in quo omnes creature latent, fortitudine sua conseruant, ne in defectum cadant. Collaterales enim uenti penne principalium uentorum sunt, et assidue quamuis leniter cum ere flare non cessant; principales uero uenti in fortissimis uiribus nonnisi ex iudicio Dei ad uindictam circa finem mundi prouocantur. Nam auster et septentrio iudicio Dei collateralibus uentis suis secundum quod uoluntas Dei est immittunt,  auster scilicet magno calore, magnaque inundatione; septentrio autem in fulgure, in tonitru, in grandine et frigore. uenti namque principales, uidelicet orientalis et occidentalis, collaterales uentos suos ad iudicia Dei facienda, remissius et tardius prouocant; sed tamen cum eos per uoluntatem Dei ad hec excitant, hoc in estate aut per frigus, aut per siccitatem, seu in hieme aut per calorem, aut per pluuiam, aut per similia mala faciunt, que terre et hominibus contraria et nociua sunt. Et sicut uenti orbem terrarum uiribus suis tenent, ita etiam in officiis suis faciunt hominem scire et intelligere quid operaturus sit. Cum autem iidem uenti flatus suos super terram emittunt, eos etiam sub terra dispergunt, atque ibidem in quibusdam locis  quasdam subterraneas cauernulas intrantes cum exitum non habent terram mouent; sed ubi exitum habent, ibi oriri a quibusdam hominibus uidentur, cum illic non oriantur, sed in superioribus elementis, ut prefatum est, se tam sub terra quam super terram dispergentes.

Quod homini diligenter inuestigandum sit quomodo hec omnia ad salutem anime sue, et ad Dei iudicia peragenda nichil inexaminatum relinquentis respiciant.

XXu. Quomodo autem omnia hec ad salutem anime respiciant homo intelligat, quia quod in signo lucidi ignis diuinam potentiam designantis, uelut caput leonis, id est iudicium Dei, quod terribile est, aspicitur, hoc ideo est, quoniam Deus iusta equitate omnia diiudicans, nichil inexaminatum  relinquit. Idem enim iudicium in uirtute sua ad rectitudinem se hinc et hinc extendens, homini prospere incedenti, caput serpentis, quod prudentiam significat, proponit, in aduersitate autem laboranti, caput agni, scilicet formam patientie demonstrat. Nam necesse est ut homo in prosperitate iudicium Dei prudenter timeat, quatenus dolositatem astutiamque malorum fugiens, in uana securitate uiam ueritatis non deserat, et in aduersitate sub eo iudicio patientiam habeat, sciens quod Deus tortuositatem in operibus hominum dissimulando multoties tolerat. Et caput serpentis, uidelicet prudentia in plenitudine perfectionis, que inter iudicium Dei et infernales penas est apparens, uelut  flatum, id est prouidentiam, de se procedere facit, quia dum homo per iudicium Dei exterritus, prudenti animo infernales penas metuit, ne illas ex merito patiatur, per bona opera studiose prouidet, que se hoc modo ad perfectionem rectitudinis extendens, constantie, que de capite cancri, id est de fortitudine fiducie, oritur, que inter infernales penas et iudicium Dei est coniungitur, quoniam fidelis ut ad uitam eternam sibi quelibet bona prouideat, in hoc constans esse studet. Caput autem agni, quod patientiam designat, in plenitudine perfectionis, que inter iudicium Dei et timorem Domini est, apparens, quasi flatum, scilicet mansuetudinem producit, que etiam ad rectam perfectionem perueniens, constantie que de uera fiducia  que inter timorem Domini et iudicium Dei est se associat, quia beatus homo cum patiens ad opprobria est, et etiam mansuetum se in his ostendit, constantiam ut bono fine consummetur, amplecti debet.

Quia nulli ordo uirtutum a se uel in se discretus negligendus sit, quoniam uirtutis effectus homnem ad iustitiam uel rectitudinem celestium perducit.

XXuI. Sed secundum quod ordo earumdem uirtutum a se et in se discretus est, ita quod uirtus hec uires istas, illa uires illas ostendit, sic et operationes eorum in hominibus sunt, quemadmodum et de ceteris uirtutibus intelligendum est, quoniam uoluntatem bonam opera bona sequuntur, eodemque  modo ad scientiam Dei declinantes, quia in scientia Dei sunt, hominem ad quamque iustitiam, et ad rectitudinem celestium pariter perducunt. Omnes enim uirtutes ad saluationem hominis festinanter currunt, quamuis in uno homine pariter non appareant. Nam iudicium Dei hominem exterret, ipsumque examinat, nec opus hominis relinquitur, quod iudicio Dei non excutiatur, quia iudicium Dei iustum omnia iuste diiudicat. Sed et prudentia uires suas cum prouidentia homini immittit, quatenus luxum seculi prudenter abiiciens, castitatem amplectatur; patientia uero cum mansuetudine ipsum tangit, ut tentationes carnis patienter quoque sufferat, quoniam in utroque sexu, uiri scilicet et femine, ardor carnalis concupiscentie uirtutibus  istis sine tedio negligentie sopiendus est. Quapropter nullus fidelium ipsas negligenter habeat, ne eum in ariditate desiccatum, aut in concupiscentiis carnalibus suffocatum relinquant, sed eas bonis operibus imitetur, quatenus ipsum in omni sanctitate conseruent. Si autem homo Deum negligit, iusto iudicio ipsius etiam corporales castigationes, ut predictum est, sepius incurrit, ita ut tam de superioribus quam de subterioribus elementis, et creaturis, et in calore et frigore, in siccitate et humiditate, ac in aliis multimodis pressuris, flagello Dei subiaceat, quia constantiam uirtutum non inspiciens, intelligere noluit quid facere deberet. Cum enim uirtutes in spiritualibus causis homines imbuunt, in carnalibus quoque prudentes illos faciunt,  ita ut cum nondum in illis palam apparent, ad timorem Domini ipsos silenter multoties concutiant. Sed cum se in eis manifestant, ita ut illi uirtutes aperte per caritatem colant, tunc timorem Domini prius ipsi in temporalibus habuisse uidebuntur, cum nunc magis propter desiderium celestium quam propter metum infernalium penarum a carnalibus se subtraxerint, et ad spiritualia conuerterint per fortitudinem beatarum uirtutum roborati, quemadmodum Dauid testatur, ubi in uoluntate mea dicit:

Testimonium de psalmo CXuII ad hoc consonans, et quomodo intelligendum sit.

XXuII. »Dextera Domini fecit uirtutem, dextera  Domini exaltauit me, dextera Domini fecit uirtutem. Non moriar sed uiuam, et narrabo opera Domini.« Quod sic intellectui patet: Homo primitus per timorem Dei et gehennalium penarum a sinistra declinat, ac postea per amorem Dei ad dexteram, id est ad desideria celestium bonorum ascendit. Quod dum facere inceperit, fortissima arma sibi induit, quia bonam scientiam a mala separauit. Unde et huic duplici scientie oculus comparatur, qui aquosum circulum infra albedinem suam situm habet, quemadmodum et uas speculum in se continet, quoniam mala scientia, que per sinistram intelligitur, est uelut uas bone scientie que per dexteram accipitur. Nam dexter oculus bone scientie ubique circumspicit et considerat quod carnalis  concupiscentia inutilis est, et lucem ueritatis non inspicit, et quod cum incestis operibus exsultat, post per tristitiam quasi aquosa submersione suffocatur. Itaque dextera pars bone scientie ad Deum se leuat, et malam delectationem conculcat, atque tristitiam abstrahit. Sic ergo dextera Domini, id est fortitudo eius facit uirtutem hanc, ut homines eum per fidem cognoscant, et opera sua in timore ipsius operentur, atque eadem dextera per penitentiam exaltat me, qui prius in peccatis sordueram, necnon et ipsa facit uirtutem post penitentiam peccatorum meorum, ita ut tanto desiderio in amore Dei ardeam, quatenus inde saturari non possim. Unde etiam in peccatis non moriar, quando per penitentiam eorum resurgo, sed per ueram et puram  penitentiam quam ad Deum habeo, in eternitate uiuam, et sic de morte ereptus, narrabo mirabilia Domini in timore et amore ipsius, quoniam morti me non tradidit, sed me de infernali perditione eripuit.

Quare principalis septentrionalis uentus a sinistra parte illius humane imaginis quasi caput ursi in circulo nigri ignis appareat; cur etiam duo collaterales eius uenti alter in agni, alter in forma capitis serpentis uideatur.

XXuIII. Ad sinistram uero prefate imaginis in signo nigri ignis quasi caput ursi apparet, quod a septentrionali plaga multoties contrarium homini de nigro igne uelut ursum principalem uentum, scilicet septentrionalem, in periculis tempestatum sepius prodire ostendit, quoniam ex nigro igne est.  Et ideo etiam quemadmodum ursus in ira submurmurat, et ut ille in natura sua nequam existit, ita et uentus iste quasi submurmurando commotiones et strepitus ac pericula in tempestatibus aliquando parat. Sed quod uelut flatum ex ore suo dat, qui etiam ad dextram et ad sinistram oris ipsius aliquantum in longum se extendens, ad dextram in caput agni desinit, ad sinistram uero formam capitis serpentis accipit, hoc designat quod uentus hic a prefata septentrionali plaga exiens, et ab utraque parte sui in longum procedens, ad dextram in lenitate nature agni, qui lenis et non periculosus est, transit, quoniam in partibus illis uentus idem se interdum mitem ostendit. Ad sinistram autem  serpentem imitatur, qui leniter quidem primum labitur, sed postmodum precipitanter mouetur, et cum sic nichil preualet, hominem timens, supplicare incipit, quia et uentus iste illic quasi deceptuose sine strepitu in primordio progreditur, sed tandem cum periculo uelut dolosum et immitem se demonstrat, et cum homines se iam perire putant, iterum in lenitatem reuertitur. Ex ore autem capitis agni huius, quemadmodum alius flatus, usque ad medietatem spatii quod inter capita ursi et leopardi exstat, se prolongat, quoniam ad similitudinem agni uentus iste principali uento, qui de plaga septentrionis procedit collateralis, usque ad medietatem extensionis que inter septentrionem et orientem est, uires suas flando emittit, quia in partibus  illis uelut agnum se mitem ostendit, quamuis alibi quasi in ira grassetur. Sed ex ore capitis serpentis istius, sicut alius flatus, usque ad medietatem spatii, quod inter capita ursi et lupi est, se extendendo procedit, quoniam ut natura serpentis est, sic uentus iste, uento septentrionali in latere uicinus, ad partes illas peruenit ubi medietas longitudinis illius existit, que inter principalem uentum septentrionis ac principalem uentum occidentis extenditur, nunc uires suas blande, nunc uelut in dolo precipitantes exercens. Sed similitudo flatus illius, qui de dextra parte oris ursi usque ad caput agni uenit, similitudo quoque eiusdem flatus, qui de sinistra parte ipsius oris usque ad caput serpentis procedit; flatus etiam qui ex ore capitis agni usque ad demonstratam medietatem spatii,  quod inter capita ursi et leopardi uidetur exit, flatusque qui ex ore capitis serpentis usque ad medietatem spatii inter capita ursi et lupi exstantis prolongatur, unius et equalis longitudinis sunt, quoniam septentrionalis uentus, scilicet principalis, ex utraque parte sui ad uentos qui sibi in subiectione collaterales sunt, pari extensione prolongatur. uenti quoque ipsi collaterales, et ad orientem et ad occidentem uergentes, eodem longitudinis tenore finem accipiunt, quo et principalis uentus, qui initium eorum existit, ut supra dictum est, finitur.

Quare etiam ista sicut et superiora capita in rotam et ad imaginem eamdem impetus flatuum suorum conuertant.

 XXIX. Capita quoque hec omnia in supradictam rotam atque ad prefatam imaginem hominis flatus dant, quia predicti uenti flatibus uirium suarum circuitum orbis continent, et hominem in eo degentem, ne in defectu pereat, ad utilitatem suam respicere instigant. Itaque cum quilibet uentus omnium predictarum qualitatum, siue naturaliter siue per dispositionem Dei flatus suos extulerit, nullo obstaculo obsistente, corpus hominis penetrat, illumque anima suscipiens ad interiora, ad quodlibet membrum corporis quod nature illius conuenit, naturaliter ducit; sicque per flatus uentorum homo aut confortatur, ut supra dictum est, aut destituitur. Sed et homo cum prosperitatem secularium  habet, a iudiciali igne, qui uindicta Dei est, quemadmodum ursus, corporalis tribulatio egrediens illum constringit; nec eum secundum uoluptates suas procedere permittit, sed uelut flatum, scilicet miseriam, de tenore suo tam in prosperitate quam in aduersitate ipsius protelans, in humilitate paupertatem spiritus eum desiderare et habere facit, ita ut ille hoc modo iuste incedens, quasi in capite agni patientiam amplectatur, mala quoque deuitans, uelut in capite serpentis prudentiam imitetur. Nam per corporales tribulationes homo multoties peruenit ad diuitias spiritales, atque per easdem diuitias superna regna adipiscitur. Ex ore autem capitis agni, patientiam, ut supra dictum est, demonstrantis, alius flatus, id est mansuetudo, ad  perfectionem que inter corporalem tribulationem et timorem Domini est, perueniens; sed ex ore capitis serpentis, prudentiam designantis, alius flatus, uidelicet prouidentia, ad perfectionem, que inter corporalem tribulationem et infernales penas existit, procedens, hominem per uindictam Dei castigatum, ut terrena contemnat, et ut ad celestia anhelet, quomodo etiam superius de eis ostensum est, commonent. Nam et principia et fines prefatorum mysteriorum in factis et in significationibus suis unius et equalis studii ad eruditionem hominis existunt, quamuis diuersa opera habere uideantur; et omnia que scientia Dei saluti anime conuenientia demonstrat, ad ereptionem illius perducunt, hominemque ut corpore et anima Creatori suo fideliter adhereat, uiribus suis impellunt. Quapropter  homo seipsum ad sanctitatem confortet, ita ut carnalia desideria fugiat, et ut luxus fetentium uitiorum abneget; Deoque, qui continentiam et castitatem diligit, sapienter deseruiat; nec supramodum aridus, nec supramodum humidus in opere uirtutum sit, quoniam qui carnem suam nec castigare nec constringere uoluerit, in interitum anime ibit. Qui uero seipsum domando uirtutes amauerit, et amando retinuerit, animam suam in uitam eternam collocabit, cum a Domino corripitur et castigatur, sicut et Dauid per me inspiratus loquitur dicens:

uerba Dauid in eodem psalmo CXuII, ad eadem competentia, et explanatio ipsorum.

XXX. »Castigans castigauit me Dominus, et  morti non tradidit me.« Quod sic intellectui patet: Homo casualis et indisciplinatus multoties existit, nec timidus est, nisi omnes uene ipsius doloribus infundantur. Unde et diabolus primum hominem decepit, cum magnam uanitatem iniit, esse cupiens quod esse non debuit, et idcirco etiam magna tristitia cum dolore illi infusa est. Nam ex labore homo timorem habet, ex uanitate autem obliuionem, et ex preuaricatione legis stultam fiduciam. Sed omnia hec timor Domini excellit, quia homo per timorem coram Deo tremiscit, et quod in multis aliis nulla utilitas sit ueraciter cognoscit. Timor enim in homine precurrit, ac postea caritatem amplectitur, ubi homo Deum diligit, considerans  quomodo eum placare possit, quatenus iniquitatis sue non recordetur, Sed cum homo Deum in amore querit, Deus illum sepe cum laboribus castigat, ita ut ille fiducialiter dicat: Flagellis suis castigans castigauit me peccatorem ille qui Dominus omnium est; sed tamen in eadem castigatione, qua me flagellat, morti infernalium penarum non tradidit me, quia illum amando quesiui, et peccata mea illi confessus sum, atque in ipsa patiens et prudens sum, quando iudicia eius super culpas meas recta cognosco, et cum duabus alis, scilicet scientie boni et mali, ad illum uolare studeo, ita ut cum dextra ala sinistram mihi subiiciam, quatenus recto et equali tramite incedam.

 De septem planetis in diuersis circulis rote supradicte imaginis distinctis interuallis apparentibus.

XXXI. Sed et super caput predicte imaginis septem planete sursum ab inuicem designati sunt; tres in circulo uno lucidi ignis, unus etiam in subiecto illi circulo nigri ignis, tres autem in subiecto illi circulo puri etheris, quoniam ab oriente initia sua quilibet eorum sumens, alterque alterum in altitudine circuitus sui transcendens, cum cursum suum compleuerit, iterum uersus orientem, ut currere possit, ortum suum repetit. Et tres in predicto lucido igne, unus etiam in subiecto illi circulo nigri ignis; tres autem sub ipsis in puro ethere cursus suos habent, quoniam hi qui in eodem igne  currunt, ab ipso igne ad ignes suos excitantur, idemque ignis a uiribus illorum ad ardorem suum confortatur, quemadmodum ligna ab igne incenduntur, et ut ignis per ligna ad ardorem roboratur. Et tres sunt, quia si plures essent, eumdem ignem nimis ardere facerent, eumque circuitionibus suis confunderent; uel si pauciores forent, idem ignis, conueniente iuuamine destitutus, in ardore suo torpesceret. Et primus spendore suo splendorem solis illustrat, secundus uero ardore suo ardorem soli administrat; tertius autem cursu suo cursum solis ad rectitudinem retentat. Cum his enim sol circumdatur, dirigitur et retinetur, quatenus firmamento omnique mundo rectum temperamentum calore et splendore suo tribuat. Sed tres qui in predicto ethere, puritatem a  superiore igne et a subteriore aqua habente, discurrunt, ab eodem ad puritatem splendoris examinantur, puritateque sua ipsum perfundunt. Et non plures nec pauciores quam tres sunt, quoniam ad confortationem puritatis illius nec superabundant, nec minus sufficiunt, sed congruenti temperamento ei assistunt, nec superfluitate ipsum aggrauant, nec tenuitate destruunt. Et qui in eodem ethere primus super lunam est, illi ad incrementum succurrit, eamque protegit, ne supramodum accendatur; secundus autem, qui proximus ipsi existit, eam in detrimento conseruat, ne tota dissoluatur. Isti lunam quasi ministerio suo percurrunt, et subsequuntur, eamque ad totius mundi temperamentum distincte et conuenienter exhortantur.

 Quomodo iidem planete a Deo mundi conditore in firmamento dispositi sint, et de uariis ipsorum efficientiis.

XXXII. uersus austrum autem ad latus eiusdem imaginis, nec non et sub pedibus ipsius, sol eodem modo ac ordine signatus et distinctus, in circulo suo apparet, quia et ad austrum et ad occidentem currit, non tamen ita ut sub pedibus hominis sit, sed quod in occidente cum reuolutione firmamenti occidua mundi petens, a plaga septentrionali declinet, et iterum in oriente cum eodem firmamento resurgat. Et a medio summi signi primique planete, qui supra caput eiusdem imaginis signatus est, uelut radii quidam exeunt, quorum unus ad signum solis descendit, significans quod a fortitudine principalis  huius planete, qui in oriente primitus ostenditur, quoniam ibi lux diei procedit, radii fortitudinis prodeant, quorum unus ad solem dirigitur, illi succurrens cursumque ipsius temperans, ne ignes suos supramodum excutiat. Sed unus ad dextrum pedem capitis cancri quod a capite leopardi procedit radiat, quia a parte illa cui uentus iste obuius est idem planeta surgens, radium ad robur egressionis illius ante et retro incedentis, et a principali uento orientis, cui collateralis est, procedentis mittit, cum stabilitate sua retinens, ne plus procedat quam sibi a Deo permissum est. Unus uero ad dextrum cornu ceruini capitis, quod etiam ab eodem capite leopardi exit, se extendit, quoniam ab hac parte eiusdem planete radius alius ueniens, fortitudini uenti huius, qui illic  principali uento egreditur resistit, impulsus illius compescens, quatenus flatus suos ad rectitudinem conuenientis necessitatis emittat, quemadmodum uir qui brachia inimici sui retinet, ne aut se aut alios occidat; sic creatura per creaturum continetur et unaqueque ab alia sustentatur. A medio quoque signi planete secundi, ut radius quidam super signum solis se declinat, quia uires suas planeta iste demonstrans radio suo solem contingit, eum ad lenitatem demulcens. Atque alius ad caput agni, quod a signo capitis leonis uenit, egreditur, quoniam a forti parte eius claritatis, radius ad initium collateralis uenti mansuetudinem designantis, qui de maiori uento australis plage procedit, extenditur,  illum tenens ne lenitatem suam ad ferocitatem immutet, sed ut in ea sine petulantia perseueret. Et alius ad predictam lineam que in firmamento a principio orientalis partis prefate rote, uelut ad finem occidentalis partis ipsius, uersus septentrionalem eius plagam extenditur, capite agni illic superius posito, quod a signo capitis ursi exit, dirigitur, significans etiam quod a robusto splendoris illius tenore radius ueniens, ad excursum alterius collateralis uenti, qui de supradicto maiore uento septentrionalis partis exit, ducitur, temperamento suo illi resistens, quatenus equali modo flatus suos emittat. Signum etiam tertii planete a medio sui, quemadmodum radium unum ad signum solis extendit, quia hic planeta ut superiores, robore fortitudinis  sue et splendore proprii ardoris soli assistit, eique in temperamento ministrat, uelut seruus domino suo deseruit, cum ad omnem uoluntatem illius celeriter promptus et paratus est. Alium autem ad caput serpentis, quod a signo capitis leonis procedit, dirigit, demonstrans quod a uirtute sua radius ad principium collateralis uenti nunc astutiam, nunc prudentiam ostendentis, quia de principali uento australi oritur se extendit, flatusque illius comprimendo retinet, ne supramodum in motibus suis grassetur. Sed alium ad prefatam lineam uersus caput serpentis, quod a signo capitis ursi egreditur; prolongat, significans quod etiam a strenua parte ardoris sui in quo ipse uiget, splendor quoque ad initium collateralis uenti, uelut uersutiam et acritatem in motione sua sepius exercentis, qui  etiam de principali uento septentrionalis plage procedit, extenditur, fortitudini illius resistens, ne ampliorem lesionem et periculum hominibus faciat, quam iudicium diuini examinis ipsum permittit, quemadmodum et de aliis superius ostensum est. Et predicti planete suffraganei solis sunt, et sine ipsis sol esse non posset, caloremque soli addunt, quemadmodum uisus, auditus et odoratus cerebro calorem et uires subministrant.

Ut autem uides, solis quoque signum quasi quosdam radios de se emittens, alio predictum signum capitis leopardi, alio signum capitis leonis, alio signum capitis lupi, non autem signum capitis ursi tangit, quoniam sol maximus planetarum existens, totum firmamentum igne suo calefacit et roborat,  orbemque terrarum splendore suo illuminat, principalique uento orientali, necnon australi ac occidentali, uiribus fortitudinis sue resistit, ne terminos ipsis a Deo constitutos excedant. uentum autem septentrionalem non tangit, quoniam ille quasi inimicus solis existens, omnem splendorem luminis dedignatur, quapropter et sol eum uelut contemnens non radium de se procedentem, sed tantum illi uiam itineris sui opponit, per quam furorem ipsius reuerberat, nec ad partes illas accedit, quia diabolus ibidem Deo repugnando nequitiam suam demonstrat. Alium autem radium super signum lune, quia eam calore suo incendit, quemadmodum sensualitate et intellectu hominis totum corpus ipsius tegitur. Alium uelut super cerebrum, et usque super  utrumque calcaneum prefate imaginis ipsum extendendo figit, quoniam sol a summo usque deorsum omni corpori hominis fortitudinem et temperamentum immittit, cerebrum precipue confortans, ita ut intellectu uigens, cunctas uires corporis retineat; et ut etiam superior pars hominis existens, cum sensualitate omnia uiscera ipsius perfundat, ut sol terram illuminat. Sed cum aliquando elementa sub sole tempestatibus diffunduntur, ignis solis obnubilatur, uelut eclipsis sit, que errores significans tunc ostenditur, cum corda et mentes hominum in errorem uertuntur, ita ut recte in lege non ambulent, sed inuicem plurima certamina exerceant. Et prefatus radius calcaneos hominis tangit, quoniam  ut cerebrum corpus reliquum regit, ita calcaneus totum corpus hominis portat, et sic sol uiribus suis omnia membra hominis temperat, quemadmodum et reliquas creaturas uegetat. Et a medio signi planete quinti, qui proximus sub sole est, quasi radius quidam sursum ad signum solis ascendit, quia fortitudine ministerii sui idem planeta soli subiectus eum delinire contendit, ne ignes suos supra modum emittat. Quidam uero ad caput cancri, quod a signo capitis lupi exit, se extendit, designans quod a robore eiusdem planete radius ad initium collateralis uenti, qui a principali uento occidentalis plage egreditur, se expandit, instabilitatem illius retinens, uelut etiam de aliis supradictum est. Sed quidam ad sinistrum cornu signi lune se dirigit,  ostendens quod etiam a uigore suo radium ad debiliorem partem lune mittit, siue in augmento, siue in detrimento sit; in augmento quidem ipsi subueniens, ut tanto citius et fortius lumen suum recipiat; in detrimento uero, ut tanto lenius absque periculo decrescat. De medio etiam signi planete sexti, qui proximus super lunam est, uelut radius unus sursum ad signum solis tendit, quoniam a forti robore eius contiguam uicinitatem lune habentis, radius ad solem ascendit, ardorem illius lenitate subiectionis sue ne in nimietate erumpat retinens. Et alius ad dextrum cornu signi lune dirigitur, quia fortitudo eius radium ad fortiorem partem lune mittit, ipsam retinendo, quatenus septentrionalem plagam deuitet, et ordinate in defectu  suo ad solem accedat, incensaque ab illo distincte recedat. Alius autem ad caput cerui, quod a signo capitis lupi procedit, extenditur, quoniam a robusto claritatis illius splendore radius ad principium collateralis uenti, qui de principali uento occidentis ebullit, se prolongans, repentinam uelocitatem ipsius reuerberat, ne metam illam quam diuina ordinatio ipsi proposuit transeat, sed in recta extensione procedat.

At signo quoque lune, ut uides, quasi radius super utrumque supercilium, ac super utrumque talum prefate imaginis radiat, quia luna naturali uirtute sua corpus hominis temperat, ita ut sicut supercilium oculum ad uisum conseruat, et ut talus hominem portat, sic per dispositionem Dei uiribus  lune membra hominis a sursum usque deorsum temperantur, non tamen tanta perfectione, quanta solis fortitudine, quoniam sol corpus hominis perfectius, luna uero parcius ministerio suo tangunt. Et luna cursum suum in calore et frigore peragit, quoniam crescendo calida est, decrescendo autem frigida; sol uero ab oriente usque in austrum in ardore est, sed postea frigiditatem usque in occidentem sibi attrahit. Luna quoque prius defectum suum lumen de sole accipit, quia sol exstinctum circulum lune cum scintilla quasi cum lampade ex ipso spirata accendit, et tunc illa in alto est; sed postquam accensa fuerit in locum suum descendit. Et ut sol circulum lune accendit et illuminat, sic  etiam omnia subteriora, tam firmamenti quam eorum que sub firmamento sunt, firmat, et luna adiutrix illius est, subteriora illuminando, quemadmodum et ipse superiora et inferiora illuminat. Sed et luna de aquosa humiditate, ac de nube que sub ipsa est, et de ere qui super terram est, multo frigidior sole est; et sol multa perureret, si luna ill non resisteret, quoniam ardorem solis luna frigido humore suo temperat.

Sol itaque et luna hoc modo diuina ordinatione homini seruiunt, eique aut sanitatem, aut debilitatem secundum temperiem eris et aure inferunt, quemadmodum ostenditur ubi signum solis uelut a cerebro usque ad calcaneum; signum autem lune quasi a supercilio usque ad talum  prefate imaginis hominis radios suos mittunt. Nam cum luna in incremento est, cerebrum et sanguis hominis in ipso augmentatur; cum uero luna in detrimento est, cerebrum et sanguis in homine minuuntur. Si enim cerebrum hominis in uno statu esset, homo frenesim incurreret, ita ut etiam magis quam bestia indomitus appareret; et si sanguis in homine secundum modum unum foret, ita ut nec incrementum nec detrimentum in se sentiret, homo citissime scinderetur, nec uiuere posset. Et cum luna plena est, cerebrum etiam hominis plenum est; et tunc homo sensatus est; sed cum uacua est, cerebrum quoque hominis uacuatur, et tunc etiam homo uacuus sensu aliquantum est. Cum autem luna ignea et sicca est, cerebrum quorumdam hominum  igneum et siccum est, et ideo illi in cerebro infirmantur, ac minus sensati sunt, ita ut plenum sensum ad quelibet opera tunc non habeant. Sed cum illa humida est, cerebrum etiam eorumdem hominum supramodum humidum fit, et sic illi in cerebro dolent ac sensu euacuantur. Cum uero luna temperata existit, homo in cerebro et in capite sanitatem habet, et in sensu uiget, quia per temperiem exteriorum elementorum humores qui in homine sunt in quiete subsistunt, et per commotionem ac inquietudinem illorum humores hominis multoties disturbantur, quoniam absque temperamento et seruitio eorum homo uiuere non posset. Sed et, quomodo supradictum est, signum solis eodem  etiam modo et ordine quo supra uerticem imaginis huius radiis suis ad prefata loca designatum est, uersus quoque dextrum latus eius, nec non et sub pedibus ipsius in prefato circulo suo ad eadem loca signatum apparet, quia sol eodem statu et circuitione quemadmodum in orientali plaga consistit, et splendores radiorum suorum ad loca que premonstrata sunt emittit, sic etiam in australi ac in occidentali plaga, in supra demonstratis distinctionibus et circuitionibus ad ipsa loca fulget fortitudine circumuolutionis firmamenti, ab oriente per austrum, in obliquo ad occidentem impulsus, quamuis in itineribus suis contra motionem firmamenti currere nitatur. Nam predicti planete contra firmamentum ab occidente ab orientem circumferuntur,  quatenus igne suo ignem illius retineant, et ad incendium instaurent, quoniam si cum illo ab oriente in occidentem uoluerentur, ignis illius dum ad anteriora festinaret, a retro instauratione carens, torpesceret; quapropter contra illud paulatim feruntur, ut ipso ad anteriora properante, ignem eius a torpore uelut in dorso excutiant. Sed plagam septentrionalem deuitant, quia ibidem locus tenebrarum in aquilone est, quoniam lux et tenebre sibi inuicem non concordant. Hoc itaque modo prefati planete a Conditore mundi in firmamento dispositi sunt.

Tu autem, o homo qui hec uides, intellige quod ad interiora anime ista etiam respiciant.

 Quid significet quod eorumdem planetarum tres in circulo lucidi ignis, unus in spatio nigri ignis, tres item in ambitu puri etheris conspiciantur.

XXXIII. Super caput enim imaginis huius septem planete sursum ab inuicem signati sunt, tres in prefato circulo lucidi ignis, unus etiam in subiecto illi circulo nigri ignis; tres autem in subiecto illi circulo puri etheris, significantes quod omnem intellectum hominis, septem dona Spiritus sancti excellentia per tria tempora mundi, uidelicet ante legem, in lege, et in Euangelio. Sol etiam in subiecto illi circulo nigri ignis positus Deum omnipotentem designat, qui solus iusto iudicio contra inimicos suos pugnauit et eos potenter superauit. Tres autem in subiecto illi circulo puri etheris  constituti demonstrant quod tres persone Diuinitatis in bono affectu subiectionis pure penitentie homini ueraciter colende sint, ubi homo se totum Deo subiecit, ita ut etiam uersus dextrum latus eius, nec non et sub pedibus ipsius, sol eodem modo ac ordine signatus et distinctus in circulo suo ad predicta loca appareat, quia in iudicio Dei, ac in salute animarum, et in exemplo bonorum operum, eadem dona ipsa exhibitione, ut premonstratum est, in significationibus suis se declarant, quoniam ut Deus timeatur pureque colatur, iudicium Dei salusque animarum ac exempla iustorum exhortantur.

Quorsum tres primi planetarum radios, qui in hac  uisione ex eis procedere cernuntur, dirigant; et quid tam per ipsos planetas, quam per radios eorum designetur.

XXXIu. Quod autem a medio signi summi primique planete, qui super caput eiusdem imaginis signatus apparet, uelut radii quidam exeunt, quorum unus ad signum solis descendit, hoc est quod ab exoptabili precellentique dono Spiritus sapientie, totam altitudinem intellectus hominis transgredientis uirtutes prodeunt, ex quibus exspiratio sancta ad signum solis, id est ad Spiritum fortitudinis descendit, illi se associans, quatenus in fideli homine fortitudo sanctitatis sapienter incedat, ne insipienter presumat hoc facere quod complere non possit. Sed unus ad dextrum pedem capitis cancri,  quod a capite leopardi procedit radiat, ostendens quod in salute animarum exspiratio Spiritus sapientie propalata, ad rectum incessum fiducie, que a timore Domini exsurgit, se dilatat, illam muniens ita ut cum timore Domini in Deum confidat, nec friuole misericordiam ipsius uelut pro nichilo habeat. Unus uero ad dextrum cornu ceruini capitis, quod etiam ab eodem capite leopardi exit se tendit, quia in castigatione exspiratio rectitudinis se demonstrans, ad fortitudinem fidei, que etiam a timore Domini oritur, se expandit, illam ad rectam uiam ducens, quatenus a diabolicis artibus se auertat, cum hominem pro ignorantia ueritatis castigare non cessat. A medio quoque signi planete secundi, ut radius quidam super signum solis se declinat,  significans quod ex abundanti plenitudine spiritus intellectus effusio intelligentie ad spiritum quoque fortitudinis accedit, in hoc etiam manifestans, ut quilibet fidelis homo subtiliter intelligat, forti animo se Creatori suo seruire debere, ac diabolo abrenuntiare. Atque alius ad caput agni, quod a signo capitis leonis uenit, egreditur, quoniam ut homo ad Creatorem suum prospere incedat, exspiratio de spiritu intellectus ad patientiam que ex iudicio Dei procedit, extenditur, ostendens quod cum homo patientiam imitatur, prosperitatem et tribulationem equo animo ferre debeat. Et alius ad predictam lineam, que in firmamento principio orientalis partis prefate rote uelut ad finem occidentalis partis ipsius, uersus septentrionalem eius  plagam extenditur, capite agni illic superius posito, quod a signo capitis ursi exit, dirigitur; quia ut quilibet fidelis contraria anime sue deuitet, exspiratio iterum a spiritu intellectus ueniens ad rectitudinem iustitie que ab exordio bonorum factorum in uirtute Dei manentium usque ad finem ipsorum diabolicas insidias de iustis operibus segregans, patientia illi a sursum assistenti, que de corporali tribulatione producitur, se extendit, hominem monens ut cum iudicium Dei ipsum castigat, castigationem illam patienter sufferat, ne acrius feriatur. Signum etiam tertii planete a medio sui quasi radium unum ad signum solis extendit, quod designat spiritum consilii a uirtute sua exspirationem ad spiritum fortitudinis dirigere, quia quamuis hec  dona Spiritus sancti diuersa nomina habeant, uno tamen studio et opere hominem ad beatitudinem perducunt, sicque spiritus consilii fortitudinem temperat, ut homo ad Deum bene et ordinate se erigat. Alium autem ad caput serpentis, quod a signo capitis leonis procedit, dirigit, quoniam in prosperitate uere salutis spiritus consilii exspirationem suam ad prudentiam, que ex iudicio Dei progreditur, dilatat, innuens quatenus homo prudenter corpus suum castiget, ne si illud sine discretione turbauerit, uictus per stultam contritionem in labore succumbat. Sed alium ad prefatam lineam uersus caput serpentis, quod a signo capitis ursi egreditur, prolongat, quia ne homo aduersitatem  anime incidat, predictus spiritus consilii exspirationem suam iterum ad rectitudinem iustitie prudentia superius apparente, que de corporali tribulatione extenditur, se conuertit, hominem qui iudicium Dei metuit, per hoc docens ut prouideat, ne supramodum illud timens, in desperationem cadat, sed ut prudenter per consilium bone inspirationis illud euadat.

Quare sol medius eorum plures quam ceteri radios emittere uideatur, et uel quid ipse uel radii eius significent.

XXXu. Ut autem uides quod solis quoque signum, quasi quosdam radios de se emittens, alio signum capitis leopardi, alio signum capitis leonis, alio signum capitis lupi, non autem signum capitis  ursi tangit, hoc est quod spiritus fortitudinis exspirationes suas effundens, quadam timorem Domini, quadam iudicium Dei, quadam infernales penas tangit, ostendens ut homo propter timorem Domini peccare metuat, et propter tremendum iudicium eius peccata sua deserat, et propter crudelissimas infernales penas consuetudinem peccatorum abiiciat. Non autem signum capitis ursi tangit, quia spiritus fortitudinis corporali tribulationi que simpliciter propter Deum non fit, se subtrahit ; quoniam dum homo corpori suo tribulationem sine discretione infert, corpus ipsum, labore et tedio affectum, multoties fatigatum, succumbit, et dum se in his perseuerare posse dubitat,  quasi in ira uelut bestia submurmurat. Unde nec tribulatio illa que homini per semetipsum sine recto moderamine infertur, nec illa que ab aliis ipsi etiam nolenti infligitur, spiritum fortitudinis aduocat, quia equitate discretionis caret. Nam quoniam instabilis est, ita quod nunc sursum, nunc deorsum extra rectum modum quasi uolando mouetur, fortitudinem habere non potest, scilicet ut in uno statu permaneat, quoniam fortitudo nec hac nec illac uacillando fortis semper persistit. Homo autem qui propter timorem seu amorem Dei cum moderamine discretionis et rectitudinis corpus suum affligit, in interiori spiritu quemadmodum in epulis gaudet; quapropter contritio hec non afflictio, sed potius quemadmodum benedictio habenda est, et  hic spiritus fortitudinis operatur, quatenus fidelis iste in his operibus rectitudinis permaneat, quia cum Deo sunt. Alium autem radium sol super signum lune mittit, quoniam spiritus fortitudinis ad timorem Domini se coniungit, uidelicet ut quilibet fidelis in timore quo Deum timere debet fortis sit, ne per leuitatem uictus a loco beatitudinis deiiciatur. Alium quoque uelut super cerebrum, et usque super utrumque calcaneum prefate imaginis extendendo figit, quia idem spiritus fortitudinis ut intentionem et initium boni operis ad rectam consummationem homo perducat, ipsum inspirat, quoniam beatus est qui seipsum ad bonum finem constringit.

 Quorsum tres infimi radios suos intendunt, et quid etiam tam per ipsos quam per radios eorum figuretur.

XXXuI. Sicut autem uides quod a medio signi planete quinti, qui proximus sub sole est, quasi radius quidam sursum ad signum solis ascendit, hoc est quod a uirtute spiritus scientie, qui per uicinitatem recte operationis spiritui fortitudinis adesse debet, exspiratio sursum ad eamdem fortitudinem tendit, quia scientia ut a fortitudine roboretur, ne in insipientia uertatur ad ipsam se eleuat. Quidam uero ad caput cancri, quod a signo capitis lupi exit, se extendit, quoniam a uirtute uirium scientie exspiratio ad fiduciam que a corporali tribulatione egreditur se dilatat, quia cum homo scienter et  simpliciter ac cum munimine discretionis corpus suum castigat, peccata sua punita et purgata esse confidit. Sed quidam ad sinistrum cornu signi lune se dirigit, quoniam cum a temporalibus scientia se subtrahit, expirationem suam, temporalia postponens, ad timorem Domini diffundit, eumque ut terrorem hominibus fideliter incutiat apprehendit. De medio etiam signi planete sexti, qui proximus super unam est, uelut radius unus sursum ad signum solis tendit, ostendens quod de munimine spiritus pietatis, qui suauitate sua uicinus timori Domini est, exspiratio sursum ad spiritum fortitudinis ascendit, ibique confortatus, ut malignitati resistere possit se munit. Nam quicunque pie incedere disponit, fortitudinem sibi associet, ut in pietate perseuerare ualeat.  Et alius ad dextrum cornu signi lune dirigitur, demonstrans quod prospere incedens, spiritus pietatis prosperitatem timoris Domini aggreditur, hominibus etiam ut cum pietate timorem Domini habeant innotescens. Alius autem ad caput cerui, quod a signo capitis lupi procedit, extenditur, significans quod aduersitatem spiritus pietatis abiiciens, exspirationem suam ad fidem que ab infernalibus penis egreditur producit, quatenus homo, pietate et fide munitus, infernales penas sic effugiat, ne supernam felicitatem per impulsum contumacie amittat. Quod uero uides qualiter a signo lune quasi radius super utrumque supercilium, ac super utrumque talum prefate imaginis radiat, hoc ostendit quod a timore Domini exspiratio salutifera ueniens, hominem  ut aciem mentis sue custodiat, ne cecitatem anime incurrat monet, et ut robur gressuum interioris spiritus ad uiam rectitudinis sic dirigat exhortatur, quatenus in ueritate gradiens eternam beatitudinem adipiscatur. Nam sicut supercilium oculum tuetur, et sicut talus corpus hominis portat, ita timor Domini interiorem uisum ne Dei obliuiscatur informat, interioremque fortitudinem, per quam homo ad quelibet utilia et recta defertur, conseruat.

Quod fidelis quilibet quamuis uirtutibus emineat, eisdem tamen al quando quasi destitutus salubriter tentationibus pulsetur, ne presumptione elationis seductus pereat.

XXXuII. Sed et, quomodo supra dictum est,  signum solis eodem etiam modo et ordine quo supra uerticem imaginis huius radiis suis ad prefata loca designatum est, uersus quoque dextrum latus eius nec non et sub pedibus ipsius in circulo suo ad eadem loca signatum apparet, quia supradictum spiritus fortitudinis mysticum donum eodem moderamine et effusione quemadmodum intentionem hominis exspirationibus suis perfundit, sic et perfecta opera eius exemplaque ipsius, quibus proximos suos edificat, in plenitudine beatitudinis ad desideratam sanctitatem recte inceptionis inspirat. Cum enim uirtutes fidelem hominem eisque bona uoluntate consentientem, ea que recta sunt incipere faciunt, illa etiam ut ad profectum perducat, et  ut in eis exemplum iustitie bona consummatione ceteris exhibeat exhortantur. Sed tamen eedem uirtutes quamuis hominem diuersis modis inspirationis sue protegant, tentatione tamen carnis diabolicisque artibus quasi uersus aquilonem illum multoties tentari permittunt, quatenus per hec cognoscat quomodo se ab his defendat, ne presumptione elationis iniustum modum elatus, postmodum in deterius corruat et pereat, quemadmodum et illi in presumptione elati perierunt, de quibus in uerbis Isaie prophete scriptum est.

Testimonium de libro Isaie ad hec insinuanda appositum, et quomodo intelligendum sit.

XXXuIII. »Propterea infernus dilatauit animam suam, et aperuit os suum absque ullo termino, et  descendent fortes eius, et sublimes eius, gloriosique eius ad eum, et incuruabitur homo et humiliabitur uir, et oculi sublimium deprimentur .« Quod sic intellectui patet: Deficienti lune, que obscurum circulum habet, cum tota deficit, et reaccenditur, homo in peccatis manens assimilatur, quia cum se tenebrosum uidet, per gratiam Dei sepius excitatur, ut digne gratiam Dei querat; et cum digne gratiam Dei inuocauerit, Spiritus sanctus ad intuendum uerum lumen ipsum accendit, uelut luna a sole reaccenditur. Sed postquam bonis operibus ita confortatus fuerit, ut illis saturari non possit, omni studio caueat ne hec sibimetipsi ascribat; uelut a se et non a Deo sint, in hoc etiam quasi Deum se faciens, et se posse facere que uoluerit  computans, sicut et Satan putabat, qui in proprietate sua ut Deus esse uoluit, unde et claritatem suam in obliuionem duxit. Propterea quoque infernus dilatauit animam suam, id est penas quas in se habet, et aperuit uoracitatem suam indesinenter, quoniam absque omni gaudio est, et ideo etiam in cupiditate absorbitionis sue non saturatur, quia ut immunda uolatilia animalium cadauera uorare cupiunt, ita infernus in nequitia sua fortes qui contra Deum pugnant, et sublimes qui se iniuste exaltant, atque gloriosos qui gloriam suam et non gloriam Dei querunt ad se trahit ac deuorat. Unde etiam incuruabitur homo qui prefatis malis consentit, sicut et supradicti infelices spiritus cum principe  suo incuruati sunt; et humiliabitur ille, qui uirilem fortitudinem habere deberet, cum de bono ad malum declinat, atque oculi, id est scientia illorum qui in sublimitate superbie se sapientes esse putant ad nichilum deducetur, quoniam mercedem glorie humilitatis amittunt, quia gloriam a populo pro bonis operibus impenitentes querunt. Nam si exinde penituerint, in sanguine uituli uelut penitentes suscipientur.

De sedecim principalibus stellis, in circulo lucidi ignis ad solidandum firmamentum et temperandos uentos in circuitu ipsius firmamenti equa distinctione constitutis.

XXXIX. Ut autem uides in circuitu quoque circuli, in quo similitudo lucidi ignis uidetur, sexdecim  etiam principales stelle apparent, ostendentes quod per circulum superioris igni firmamenti, maxime stelle, ut prefatum est, posite sunt, quatuor uidelicet inter caput leopardi et leonis, quatuor quoque inter caput leonis et lupi, quatuor inter caput lupi et ursi, quatuor etiam inter caput ursi et leopardi; id est quatuor inter uentum orientalem et australem, quatuor quoque inter uentum australem et occidentalem, quatuor inter uentum occidentalem et septentrionalem, quatuor etiam inter uentum septentrionalem, et orientalem, uiribus suis easdem partes firmamenti confirmantes, ipsosque uentos contemperantes. Sed si iste in numerositate superabundarent, superfluitate sua firmamentum aggrauarent, uel si in paucitate essent, penuria  paucitatis sue firmamentum consolidare non ualerent, quia unicuique creature Deus et superfluam nimietatem, indignamque penuriam subtraxit. Et quatuor inter duos uentos existunt, quoniam equo et necessario, et non superfluo numero rectitudinis sue easdem partes firmamenti ubi posite sunt, insimul uiribus suis tenent, quemadmodum claui parietem, cui infixi sunt, nec de locis suis mouentur, sed cum firmamento circumuoluuntur, illud solidantes. Quarum octo, que medie sibi utrumque astantium stellarum inter capita hec sunt, scilicet due inter duo capita, quasi radios suos in signum tenuis eris sibi oppositi extendunt, quia stelle, iste que medie quatuor stellarum inter prefatos uentos sunt, quoniam quatuor inter duos uentos consistunt,  ut predictum est, radios suos in tenuem erem prolongant, quemadmodum uene a capite hominis usque ad pedes descendunt. Et ut eedem uene totum corpus hominis confortant, ita etiam stelle iste totum firmamentum uiribus suis consolidant, et uentis qui ipsis proximi sunt resistunt, ne firmamentum extra modum suum commoueant, eremque ad rectum temperamentum perducunt, sibique equali modo uicine sunt, quatenus altera ab altera ad confortationem eiusdem firmamenti sustentetur. Relique autem octo, que ex utraque parte harum mediarum prefatis capitibus proxime uidentur, uelut radios suos tantum ad nigrum ignem dirigunt, quia iste in medio sui alas tenentes, uentisque  ut supra ostensum est uicinitate assistentes, radios de se procedentes solummodo ad nigrum ignem mittunt illi repugnantes, ne furorem ardoris sui immoderate emittant. Et stelle iste per circuitum firmamenti equali moderamine a se posite, et separate sunt, quatenus idem firmamentum equali modo uiribus suis sustineant.

Quod aliarum discreta numerositas stellarum in duobus circulis scilicet puri etheris et albi lucidi eris positarum firmamentum calefaciat et nubes ne suos transeant terminos cerceat.

XL. Quod autem uides quod circulus puri etheris, circulus quoque fortis et albi lucidique eris, quasi stellis pleni sunt, que uelut fulgores suos ad sibi oppositas nubes mittunt, hoc est quod superior  purus ether, et sub eo fortis, et albus lucidusque er stellis maioribus et minoribus pleniter perfusi et firmati sunt, quia in nulla superfluitate existentes, ignibus suis totum firmamentum calefaciunt, et confortant, radiisque suis nubes sub forti et albo lucidoque ere infundentes pertranseunt et tenent, ne metas a Deo ipsis constitutas excedant.

De quatuor statibus in modum linguarum propter mobilitatem suam dextro leuoque imaginis apparentibus quid utilitatis habeant.

XLI. Unde et eedem nubes in dextra parte predicte imaginis tanquam duas linguas ab inuicem separatas de se proferentes, ab eis ut quosdam riuulos in supradictam rotam, et uersus eamdem imaginem dirigunt, quoniam ad salutem hominis, uelut  due munitiones ab inuicem disiuncte, sicut et duo principales uenti in eisdem partibus a se distant, de ipsis nubibus que uersus australem partem apparent exeunt, ita ut etiam de ipsis nubibus quedam spiramina in communem erem, per quem diuerse creature uegetantur, procedant, ad hominemque se dirigant, quia et ille scilicet homo, quemadmodum et alie creature, superiori adiutorio ac ministerio carere non potest. In sinistra uero parte illius a signatis ibidem nubibus, uelut etiam due lingue a se aliquantum separate, in eamdem rotam et ad ipsam imaginem, quasi quibusdam riuulis de se fluentibus se conuertunt, quoniam ut contraria queque ab homine amoueantur, scilicet tam de sinistra quam de dextra illius a nubibus que uersus septentrionalem  partem sunt, etiam duo retentacula munitionum ab inuicem separata procedunt, uelut et principales earumdem partium uenti a se separati sunt, sicut et de aliis superius dictum est, que illa, que in mundo subsistunt, uidelicet et hominem et reliquas creaturas quemadmodum Deus ipsis disposuit conseruant. Iste autem quatuor lingue de quatuor principalibus uentis procedunt, quia eas ad retentationem nubium exspirant, quoniam ut principales uenti totum firmamentum confortant et tenent, ita et isti status eorum qui ut lingue propter mobilitatem suam apparent, nubes que sub firmamento sunt continent, ne hac aut illac diffluendo, modum suum excedant.

 Mystica et luculenta ratio de numero et ordine uel positione sedecim principalium stellarum.

XLII. Hoc modo, ut prefatum est, imago hec signis istis implexa et circumdata est, quia homo fortitudine elementorum ac iuuamine ceterarum creaturarum ita confortatus et munitus existit, ut nullo impulsu aduersitatis de statu suo euelli possit, dum ipsum diuina potestas custodit. Hec autem omnia et alio modo intelligenda sunt. Nam quod in circuitu circuli, in quo similitudo lucidi ignis uidetur, sexdecim etiam principales stelle apparent, hoc est quod in integritate diuine potentie principales doctores sunt, qui decem precepta legis per sex etates mundi compleri docuerunt et docent, quatuor uidelicet inter caput leopardi et leonis,  quatuor quoque inter caput leonis et lupi, quatuor inter caput lupi et ursi, quatuor etiam inter caput ursi et leopardi, quoniam iidem doctores per quatuor partes mundi timorem Domini, iudiciumque eius et infernales penas cum corporali tribulatione quoslibet fideles expauescere hortantur, quatenus per formidinem istorum, etiamsi dilectionem Dei postposuerunt, peccare desistant. Quarum octo que medie sibi utrinque astantium stellarum inter capita hec sunt, scilicet due inter duo capita quasi radios suos in signum tenuis eris sibi oppositi extendunt, designantes quod octo beatitudines in perfectione predictarum uirtutum degentes, dilectionemque Dei et proximi pronuntiantes, cum summo studio exspirationes suas desideriis fidelium  hominum infundunt, quatenus illi quamuis seculo plurimis modis dediti sint, temporalibus postpositis, ad celestia festinent. Relique autem octo, que ex utraque parte harum mediarum prefatis capitibus proxime uidentur, uelut radios suos tantum ad nigrum ignem dirigunt, ostendentes quod eedem beatitudines et in prosperitate et in aduersitate uere perfectioni ceterarum uirtutum assistentes, acumen exspirationum suarum ad iudicialem ignem mittunt, his qui Deo in spiritu deseruire debent innuentes, quod nulla peccata quamuis leuia in neglectum ducantur, quin per iudicium et uindictam Dei examinentur.

Item mystica ratio de discreta multiplicitate et constitutione aliarum communium stellarum.

 XLIII. Quod autem uides quod circulus puri etheris, circulus quoque fortis et albi lucidique eris, quasi stellis pleni sunt, que uelut fulgores suos ad sibi oppositas nubes mittunt, hoc est quod integritas uere penitentie, integritas quoque discretionis sanctorum operum, in rationalitatis multiplici splendore uigent, quoniam ut stelle diuerse et multiplices sunt, sic etiam et penitentia, discretioque sanctorum operum quamplurimas uires beatitudinis in se demonstrant, ac rationabiles splendoribus suis mentes fidelium faciunt, quoniam eis infundunt, quatenus omnia opera que agunt, rationabilia coram Deo appareant.

Item mystica ratio de utilitate quatuor flatuum in  dextra seu leua parte imaginis instar linguarum se commouentium.

XLIu. Unde et eedem nubes in dextra parte predicte imaginis, tanquam duas linguas ab inuicem separatas de se preferentes, ab eis ut quosdam riuulos in supradictam rotam et uersus eamdem imaginem dirigunt, quia mentes beatorum hominum ad prosperitatem suam duo testamenta, alterum quidem secundum carnem, alterum uero secundum spiritum a se distantia, a se directa ostendunt, ita ut tamen illa in unum consentiant, uelut lingue iste formam unam habent, quorum testificationibus orbis terrarum repletus, hominem ad Creatorem suum respicere docent. In sinistra uero parte illius a signatis ibidem nubibus, uelut etiam due lingue  a se aliquantum separate, in eamdem rotam, et ad ipsam imaginem quasi quibusdam riuulis de se profluentibus se conuertunt, significantes ut cum homo per diabolicas tentationes impugnatur, ad mentem suam quemadmodum duo testamenta, uidelicet dilectionem Dei et proximi colligat, que a se aliquantum distant, quoniam dilectio ad Deum tendens maior dilectione proximi est, ac sic rotam secularium curarum, nec non concupiscentiam carnalium impugnationum irrigatione iuste admonitionis exstinguat.

Quod fidelis quisque uestigia Filii Dei deuote sequens munimine uirtutum inter tentationes roboratus ad gaudia superna perueniat, et uerba Isaie ad idem approbandum congruenter exposita.

 XLu. Et hoc modo, ut prefatum est, imago hec signis istis implexa et circumdata est, quoniam homo fidelis, qui uestigia Filii Dei fideliter subsequitur, claritate beatarum uirtutum defensus et ornatus, hoc modo circumdatur, quatenus eum diabolicis insidiis ereptum, ad beatitudinem supernorum gaudiorum feliciter perducant, ubi in eternum gaudebit, Isaia seruo meo attestante qui dicit: »Iste in excelsis habitabit, munimenta saxorum sublimitas eius, panis ei datus est, aque eius fideles sunt. Regem in decore suo uidebit, oculi eius cernent terram de longe .« Hoc sic intellectui patet: Qui de sinistra parte ad dexteram declinat, attendens quia Deus requiescit super humilem et quietum corde, superbum diabolum superat,  cum se ipsum conterit dicens: Deus oculis duobus me illuminauit, quibus considero quantam gloriam lux in tenebris habet, ubi eligere possum qua uia incedam, quoniam aut uidens, aut cecus ero, cognoscens etiam quem ductorem ad diem uel ad noctem inuocem. Ego enim in tenebris me abscondendo, lasciua opera facere possum, que in luce perpetrare non ualeo, quia ab omnibus ibi astantibus inspicior; sed tamen in tenebris nullum premium, sed damnabilem penam consequar, et ideo cordis pressuram, qua peccatis oblector uulnerabo, uiuumque Deum inuocabo, quatenus in uiam lucis me ducat, et ut ulcera mea curet, ne in luce pro his erubescam. Quod dum fecero, funes captionis  mee rumpentur, quoniam inimicum meum, cuius suggestioni in tenebris consenseram, captum hoc modo tenebo, quia in me illusus est. Ille namque qui sic operatur in excelsis celorum habitabit, atque munimentum saxorum, quod Christus est, sublimitas eius erit, ubi panis uite ei datur, cuius nunquam refectionem fastidire potest, quoniam in dulci gustu uere caritatis semper delectatur. Quapropter et sic fluens riuulus de uiuente aqua efficitur, et per donum sancti Spiritus omnia opera sua in sanctitate ita fluunt, ut columbini oculi Spiritus sancti illa inspiciant, unde et aque iste fideles sunt, quia nec euacuabuntur, nec exsiccabuntur, nec homo eis saturabitur, quoniam ab oriente fluunt, nec altitudinem eorum homo quandiu in  corpore manet, uidebit, nec profunditatem ipsarum inueniet, quia etiam aque in quibus homo ad uitam renascitur Spiritu sancto perfunduntur. Isto quoque modo fidelis homo regem in decore beatitudinis uidebit, et in scientia sua cernet terram uiuentium cum de peccatis corde et corpore longe segregat se, unde etiam consideret quid eligat.

De luce clarissima ex ore imaginis rotam in pectore gestantis in similitudine filiorum procedente, quibus signa ipsius imaginis et rote et circulorum preostensorum dimetiri uidetur, et mystica horum ratio.

XLuI. uides etiam quod ex ore predicte imaginis, in cuius pectore prefata rota apparet, lux clarior luce diei in similitudine filorum exit, quoniam ex uirtute uere caritatis, in cuius scientia circuitus  mundi est, elegantissima eius ordinatio super omnia lucens, omniaque continens, et constringens procedit. Quibus filis signa predictorum circulorum, signaque ceterarum figurarum, que in eadem rota discreta sunt, et singula signa membrorum forme hominis, scilicet eiusdem imaginis, que etiam in ipsa rota apparent, ut prefatum est, recta et distincta mensura metitur, quemadmodum in precedentibus et subsequentibus uerbis illius manifestatur, ubi per eam uires elementorum aliorumque superiorum ornamentorum, que ad munimentum et ad ornatum mundi spectant, omnesque compagines membrorum hominis, qui in illo scilicet mundo dominatur, decenter distinguit, conuenienterque iuste mensure coaptat, ut tibi multoties propalatum  est. Sed etiam de uera caritate, que tota diuina est, bonum quod omni desiderabili pretiosius existit, omnes ipsum querentes ad se colligens et trahens uenit, atque celestium desideriorum spiritaliumque gemituum diuino instinctu procedentium, merita, nec non et omnia hominis opera, pro Dei amore prolata, recto iudicio pensat, sicut et omnibus qui Deum perfecte diligunt patet, uelut per Ieremiam seruum meum loquor, dicens:

uerba Ieremie prophete ad eamdem rationem spectantia, et quomodo intelligenda sint.

XLuII. »Ego Dominus scrutans cor et probans renes, qui do unicuique iuxta uiam suam, et iuxta fructum adinuentionum suarum .« Quod  sic intellectui patet: Qui Deum diligunt, per nullam clausuram false occasionis alium quam ipsum querunt, nec ullas susurrationes concupiscentiarum carnis sue cum alio habere uolunt; cum tamen homo uoluntates suas multoties perficiat, sicut et Adam tentauit quid facere posset. Homo autem Deo et diabolo simul seruire non potest, quoniam quod Deus diligit, diabolus odit, et quod diabolus diligit, Deus negligit, quemadmodum in homine est, quia caro in peccatis delectatur, et anima iustitiam sitit, atque in his duobus pugna magna est, quoniam pars altera parti alteri contraria existit. Sed tamen opus quod homo incipit, hoc modo in magna contentione perficitur, sicut et seruus domino suo seruire cogitur, quoniam  caro cum anima sibi subiecta peccatum aggreditur, animaque cum carne illi substrata opus bonum operatur. Cum autem homo secundum desideria anime currit, se ipsum propter amorem Dei repudiat, atque peregrinum in concupiscentiis carnis se facit, quod iusti et sancti faciunt, et etiam Abel fecit, qui in Deum aspexit; et in cuius sanguinis effusione tota terra contremuit, ita ut postmodum uidua nominata sit, scilicet integritate sanctitatis per homicidium Cain priuata, uelut mulier solatio uiri in uiduitate destituitur. Nam et ego Dominus cunctorum scrutor corda contrita, que peccata negligunt, proboque renes, qui de gustu concupiscentiarum se continent, qui reddo homini mercedem secundum laborem gressuum  uiarum suarum, et secundum quod fructus in deliberatione cogitationum suarum profert, quia omnes fructus hominis coram me scriptos habeo. Homo enim qui uoluntates suas concupiscentiarum suarum deserit, iustus est; qui uero omnem uoluntatem suam in concupiscentiis sequitur, iustus nominari non poterit; sed tamen si ad bonum conuersus fuerit, cicatrices eius in sanguine Agni abluuntur, et tunc etiam celestis exercitus illas curatas uidens in admirabilem laudem Dei excitatur. Omnis itaque homo qui Deum timet et diligit, uerbis istis deuotionem cordis sui aperiat, eaque et ad salutem corporum et animarum hominum, non quidem ab homine, sed per me qui sum prolata sciat.



uISIO TERTIA.


 Simplex collectio quarumdam uisionum physicam tangentium de uentis superius et inferius firmamentum circumagentibus, de circulo superiore ad planetas ab occasu in ortum regradandos, et in cursu suo moderandos emittentes; de humoribus hominis qualitates eris et uentorum inuicem concurrentium suscipientibus: de uenis et de intestinis totius humani corporis, quomodo sibi in diuersis officiis cohereant et cooperentur, et quibus de causis ab equalitate uel temporie sua interdum dissideant.

I. uidi et ecce uentus orientalis uentusque australis  cum collateralibus suis per flatus fortitudinis sue firmamentum mouentes, illud ab oriente usque ad occidentem super terram circumuolui faciebant, ibique uentus occidentalis, nec non et uentus septentrionalis et collaterales ipsorum illud suscipientes, spiraminibusque suis impellentes, ab occidente usque ad orientem sub terra reiiciebant. uidi quoque quod a die quo dies prolongari incipiunt, prefatus australis uentus cum collateralibus suis, idem firmamentum in australi plaga  sursum uersus septentrionem usque in diem quo ultra non prolongantur, quasi fulciendo paulatim attolebat, et quod ab eodem die quo dies abbreuiari incipiunt, septentrionalis uentus cum collateralibus suis ipsum firmamentum claritatem solis abhorrens a septentrione ad austrum repellendo paulatim deprimebat, usquedum auster illud iterum a longitudine dierum erigere incipiebat. Sed et uidi quod in superiori igne circulus apparebat, qui totum firmamentum ab oriente uersus occidentem circumcingebat, de quo uentus ab occidente ad orientem contra circumuolutionem firmamenti ire compellebat, et iste sicut alii prefati uenti in mundum flatus suos non emittebat, sed tantum cursum planetarum, ut predictum est, temperabat.  Deinde etiam uidi quia per diuersam qualitatem uentorum et eris cum sibi inuicem concurrunt, humores qui sunt in homine commoti et immutati, qualitatem illorum suscipiunt. Unicuique enim superiorum elementorum er qualitati illius conueniens, per quem illud scilicet elementum ui uentorum ad circumuolutionem impellatur, inest, alioquin non moueretur, et de quolibet istorum cum ministerio solis, lune et stellarum, er qui mundum temperat exspiratur. Cum autem aliquando aut per ardorem cursus solis, aut per iudicium Dei, quodcunque elementum uersus quamlibet plagam mundi tangitur, illud ibi cum ere se mouente commotum, ex eodem ere flatum qui uentus dicitur,  in subteriorem prefatum erem emittit, qui se mox illi intermiscet, quia etiam ex aliqua parte ex ipso est, et aliquantum ei consimilis existit, sicque hominem tangit, unde et humores qui in ipso sunt, secundum qualitatem ipsius uenti et eris, cum eiusdem qualitatis sunt, seu ad debilitatem, seu ad fortitudinem sepius immutantur.

Et iterum uidi cum quispiam uentorum omnium predictarum qualitatum in qualibet plaga mundi aut diuerso cursu solis et lune aut iudicio Dei, ut predictum est, excitatur, ita ut illic ere commoto, sibique contemperato, flatum suum emittat, quod idem er per mundum spirans, et ea que in mundo sunt temperando conseruans, secundum eumdem flatum hominem in humoribus suis aliquantum  mutabilem reddit, quoniam cum ille scilicet homo cuius naturalis qualitas eidem flatui conuenit, erem hunc sic immutatum in se inducit et emittit, eo quod anima illum suscipiens ad interiora corporis transmittat, humores qui in ipso sunt etiam immutantur, eique aut infirmitatem aut sanitatem, ut supra demonstratum est, multoties inducunt. Humores enim sicut leopardus in hominem ferociter interdum insurgunt, sed tamen deinde leniores fiunt, et ut cancer nunc procedendo, nunc retrogradiendo mutationem sepius in se ostendunt; atque uelut ceruus saliendo et pungendo diuersitatem in se aliquando manifestant, et etiam quemadmodum in rapacitate lupi, et cum ipso uelut in qualitate cerui et cancri, ut predictum est,  hominem interdum inuadunt; interdum quoque ut leo fortitudinem suam in illo non cessando demonstrant, atque ut serpens nunc lenitatem nunc acritatem in se proferunt, et quemadmodum agnus, se mites aliquando simulant, sed etiam ut ursus interdum uelut in ira submurmurant, interdum quoque cum illo qualitatem agni et serpentis, uelut supra ostensum est, manifestant. Nam humores in homine hoc modo sepius immutantur. Quapropter et multoties ad iecur ipsius sic immutati transeunt, in quo scientia eius probatur, que de cerebro per uires anime temperata procedit, et quod humiditas cerebri tangit, ita ut illud pingue et forte ac sanum sit. In dextera enim parte hominis iecur et magnus calor corporis est, idcirco et dextra uelox  ad erigendum se et ad operandum est, in sinistra autem cor et pulmo sunt, que illa ad onera confortant, et calorem de iecore quemadmodum de fornace habent. Sed uene iecoris commotis humoribus istis tacte, uenulas auditus hominis concutiunt, auditumque illius aliquando confundunt, quoniam per auditum homini multoties seu sanitas, seu infirmitas infertur, scilicet cum de prosperis supramodum in gaudio concutitur, siue cum de aduersis supramodum in tristitia contrahitur. uidi quoque quod interdum humores isti ad umbilicum hominis tendunt, qui quasi caput uiscerum exstans illa leniter claudit ne dissipentur, et qui itinera caloremque eorum et uenarum ad rectum temperamentum conseruat, licet multoties suis impulsibus  inquietus sit, alioquin homo uiuere non posset. Sed et lumbos hominis aliquando petunt, qui in uiribus suis uelut ludendo deceptuosi et periculosi sunt, et qui a neruis et a ceteris uenis retinentur, in quibus etiam rationalitas floret, ita ut homo sciat quid faciat, uel qui deuitet; unde et delectationem ad opera illa habet, et que in dextra parte corporis de flatu spiraminis hominis, et de iecore eius calefiunt, et roborantur, unde et sic homo discretionem disciplinamque recipit, quomodo procellas aliorum humorum compescat, quatenus opera sua disciplinate perficiat.

Iidem quoque humores uenas renum et aliorum interdum tangunt, que ad uenas splenis, pulmonis  et cordis tendunt, et hec omnia cum uisceribus in sinistra concutiuntur, cum illa pulmo calefacit, dextram uero partem corporis iecur accendit. Et uene cerebri, cordis, pulmonis et iecoris, cetereque renibus fortitudinem afferunt, et uene renum ad suras descendunt, easque confortant, et ita cum uenis earumdem surarum sursum redeuntes, seque aut in uirili fortitudine, seu in muliebri matrice ad inuicem connectentes, quemadmodum stomachus cibos comprehendit, locis illis uires ad gignendum prolem immittunt, uelut per lapidem ferrum acuitur. Lacerti enim musculi brachiorum, et sure, tumores quoque crurium sunt pleni uenis et humoribus, quoniam ut uenter uiscera et cibos in se retinet, sic lacerti brachiorum, et sure crurium  uenas et humores in se conseruant, et fortitudine sua hominem roborant et portant, quemadmodum uenter illum nutrit. Sed cum homo interdum festinanter currit, seu incedendo iter facit, nerui qui sub genibus existunt, et uenule que in genibus sunt supramodum distente, uenas in suris, que ut rete sibi connexe et plurime sunt, tangunt, et sic in fatigatione ad uenas iecoris redeuntes, illas cerebri uenas tangere faciunt, et hoc modo totum corpus in fatigationem mittunt. uene autem renum suram sinistram illi subuenientes magis tangunt quam dextram, quia sura dextra a calore iecoris confortatur. Ad uenas quoque renum atque illorum uene sure dextre ascendunt, illarumque uene iecoris uenas tangunt, et iecur renes in pinguedine  que ex humoribus est iacentes calefacit ita ut extendantur, uelociter delectationem inducentes, et educentes citoque cessantes, quia cum iecur homini calorem dat, ille ioculatur et letus est. Itaque humores qui in homine sunt in iusto modo commoti, cum uenas iecoris illius aliquando tangunt, ut supra dictum est, humiditas illius minuitur, humiditas quoque pectoris attenuatur, unde etiam hominem sic exsiccatum in infirmitatem impellunt, flegma etiam in eodem homine aridum et uenenosum sit, illudque ad cerebrum eius sic ascendit, caputque in dolorem ducit, oculos quoque dolere facit, medullaque in ossibus illius marcescit, ita ut interdum ille caducum morbum incurrat, cum luna in defectu est. Humiditas etiam que in umbilico  illius est, per eosdem humores fugata, in siccitatem aliquando uertitur et indurescit, unde et caro ipsius ulcerosa, et squamosa fit, uelut leprosus sit, cum lepram non habeat. uene etiam lumborum ipsius, per illos iniuste tacte ceteras eodem modo commouent, ita ut recta humiditas in ipso exsiccetur; sicque humore relicto, impetigines in illo exsurgunt. uene quoque renum eiusdem hominis a prefatis humoribus iniuste commotis interdum tacte, alias uenas que ipsis in suris, aut in reliquo corpore adherent, ut predictum est, concutientes, medullas ossium et uenas carnis illius in siccitate arefaciunt, et sic homo diu languet, in languore isto uitam diu trahens. Sed aliquando  prefati humores in pectore hominis supramodum in humiditate mundant, illique iecur eius humiditate ista humectant, unde quamplurime et uarie cogitationes in eumdem hominem insurgunt, ita ut se nunc nimis stultum esse putet, et deinde iidem humores ad cerebrum ascendentes, illud inficiunt, atque ad stomachum descendunt, febresque in eo generant, sicque homo ille diu infirmatur. uenulas quoque aurium cum superfluitate flegmatis interdum angunt, illeque uenas pulmonis cum eodem flegmate ita inficiunt, ut homo tussiat, et uix suspirare possit, et eadem superfluitas flegmatis de uenis pulmonis ad uenas cordis transiens, illud in dolorem ponat, dolorque iste ad latus eiusdem hominis uadens, pleurisim excitet, eumque ita concutiat,  quasi caducum morbum in defectu lune habeat. Superflua etiam inundatione uiscera in umbilico hominis mouent, atque sic ad cerebrum illius ascendunt, eumque freneticum multoties faciunt, uenasque in lumbis illius concutiunt, melancoliam quoque in ipso tangunt, ita ut ille hoc modo conturbetur, tristisque sine discretione efficiatur. Interdum quoque iidem humores inconuenienti humectatione uenas renum hominis tangunt, illeque sic commote uenas surarum illius, et ceteras uenas corporis ipsius superflua inundatione inficiunt, et si etiam idem homo superfluis cibis et potibus tunc superabundauerit, pinguem lepram illi aliquando inferunt, quoniam carnes eius ingrossescunt. Quod si prefati humores nec supramodum  humidi, sed equali et congruo modo temperati per membra hominis diffunduntur, in corpore suo ille sanus permanet, et in scientia siue ad bonum siue ad malum uigens.

Quod omnes creature non minus in anima quam in corpore utilitati deseruiant, et quid significet quod uenti orientalis et australis cum collateralibus suis firmamentum ab oriente in occidentem circumuoluere conspiciantur.

II. Et iterum uocem de celo ad me sic dicentem audiui: Omnes creaturas quas Deus tam in superioribus quam in inferioribus fecit, utilitati hominis adiunxit; quas si ille prauis actibus euertit, iudicium Dei ipsa cum uindicta super illum inducit. Que  quamuis homini in corporali necessitate assistant, ad salutem quoque anime illius respicere non minus intelligende sunt. Nam ut uides quod uentus orientalis uentusque australis cum collateralibus suis flatibus fortitudinis sue firmamentum mouentes, illud ab oriente usque ad occidentem super terram circumuolui faciunt, hoc designat quod exspiratio timoris Domini exspiratio quoque iudicii Dei, cum ceteris uirtutibus fortitudine sanctitatis sue interiorem spiritum hominis tangentes, cum uelut in oriente bona incipere, et in his usque ad bonam consummationem, quasi ad occidentem carnalia conuincentem, conuersari et perseuerare faciunt, quoniam cum homo Deum timet, iudicium eius pro excessibus suis incurrere pertimescit. Unde cum sic bona  incipit ut in illis perseueret, pro eterna remuneratione studet. Ibique uentus occidentalis, necnon et uentus septentrionalis ac collaterales ipsorum illud suscipientes, spiraminibusque suis impellentes, ab occidente usque ad orientem sub terra reiiciunt, quoniam exspiratio rectitudinis infernalibus penis, exspiratione castigationis corporalibus tribulationibus et ceteris flagellationibus spiritum hominis exterrentes, terroribusque suis concutientes, cum iam in tedio lassitudinis bona operari uelut ad occidentem declinans desinit, ad ortum iustitie sub terrena calamitate reducunt, illum exhortantes, ne quasi in fine iustorum operum tepida facilitate uictus succumbat, sed ut strenue ad initium sanctitatis redeat, quia non incipienti et negligenti,  sed incipienti et perficienti merces beatitudinis dabitur.

Quid significet quod itidem uentus australis, sed et septentrionalis diuersis anni solsticiis, alter ab austro in septentrionem attollat, alter a septentrione in austrum paulatim deprimat.

III. uides quoque quod a die illo quo dies prolongari incipiunt, prefatus australis uentus cum collateralibus suis idem firmamentum in australi plaga sursum uersus septentrionem usque in diem quo usque ultra non prolongantur, quasi fulciendo paulatim attollat, quia cum in luce ueritatis bona opera per fidelem hominem extenduntur, ab igne iustitie exspiratio rectitudinis cum aliis uirtutibus ueniens, interiorem spiritum ipsius in ardente iustitia, sursum  contra concupiscentiam carnis, quamplurimis tentationibus attritum et probatum, usque ad bonam fidem erigendo, bene et ordinate attollit. Quod autem ab eodem die quo dies abreuiari incipiunt, septentrionalis uentus cum collateralibus suis claritatem solis abhorrens, ipsum firmamentum a septentrione ad austrum repellendo paulatim deprimit, usque dum auster illud iterum ad longitudinem dierum erigere incipiat, hoc est quod cum hominem in bonis operibus tedium et tarditas apprehendendo in fatigationem duxerunt, tribulatio etiam corporalis, qua se idem homo diabolice persuasioni resistens, multis modis prius afflixerat, et claritatem eorumdem operum tedio affectus neglexerat, spiritum illius contrariis cogitationibus interius tangit,  ipsique immittit, quatenus se in his afflictionibus contineat, rigoremque, quem in eis habuit, deponat, quoniam gratia Dei uelut in austro benigne et clementer ipsi peccata sua indulgeat, sicque illum paulatim decipit, quosque ignis donorum Dei hec recte diiudicans, spiritum ipsius in carne hoc modo certamen, iterum ad pristinum uigorem uirtutum reducat.

Quid circulus in superiori igne apparens significet tam totum firmamentum cingens, quam uentum superiora perflantem et planetarum cursum regradendo temperantem emittens.

Iu. Sed et uides quod in superiori igne circulus appareat, qui totum firmamentum ubique circumcingit,  de quo uentus egrediens septem planetas ab occidente ad orientem contra circumuolutionem firmamenti ire compellit, quoniam in diuina potentia integritas sanctitatis est, quem interiorem spiritum hominis ex omni parte munit, qui se Deo coniungit. Unde et de ipsa exspiratio ueniens, mystica sancti Spiritus dona illum ubi in tedio torpescere incipit, tangere facit quatenus a torpore se excutiat, et ad iustitiam strenue exsurgat; quod tamen multoties graue spiritui hominis est, quia corpus, in quo per diuinam dispositionem positus manet ut sibi obediat, uix interdum perducere potest, quoniam illi sepius tanquam habitaculo suo in carnalibus desideriis consentit, sicque exspiratio donorum Dei multoties uoluntati hominis resistit. Et iste sicut  ceteri prefati uenti in mundum flatus suos non emittit, sed tantum cursum planetarum, ut predictum est, temperat, quia premonstrata exspiratio ex integritate sanctitatis procedens, sicut cetere uirtutes que hominem seculo deditum a malo ad bonum conuertunt, se non manifestat, quoniam cum homo per donum Dei bona facere incipit, nondum in plenitudine sanctitatis perfectus existit; sed tandem cum ad perfectionem eorum ueraciter peruenerit, exspiratio sanctitatis in plenis et perfectis sancti Spiritus donis ipsum tenet, nec hac, nec illac eum uacillare permittit. Nam ut columna sanctitatis inferius supra Christum fundata, superius ad celestia erigitur, sic in Christo eum tenente, super quem septem bona sancti Spiritus requieuerunt,  tempestatibus uariarum tentationum quassatus ruere non poterit, dicetque quemadmodum, me inspirante, per Habacuc scriptum est.

uerba Habacuc prophete ad eamdem significationem declarandam apposita et expositio eorum.

u. »Dominus Deus fortitudo mea, et ponet pedes meos quasi ceruorum, et super excelsa mea deducet me uictor in psalmis canentem .« Quod sic intellectui patet: Deus qui me creauit, et ut Dominus, potestatem super me habet, fortitudo mea est, quoniam sine ipso nichil boni facere ualeo, quia per ipsum uitalem spiritum quo uiuo et moueor habeo, et quo omnia itinera mea cognosco. Unde et idem Deus et Dominus cum ipse ueraciter inuocauero,  ponet gressus meos in uelocitatem mandatorum suorum, quemadmodum ceruus properat cum fontem desiderat, atque hoc modo super altitudinem illam, que in preceptis eius mihi ostensa et iniuncta est, deducet me terrenas concupiscentias in uictoria fortitudinis mihi substernens, ita ut laudes indefessas ipsi referam, cum ad beatitudinem celestium peruenero. Nam ut sol in firmamento celi positus terrene creature dominatur, nec aliquid eum obruere ualet, sic etiam nec quilibet fidelis, cor et animum suum in Deo figens ab ipso euelli poterit. Et quoniam in ipso fixus est, omnia terrena ueraciter despicit, quapropter et nullus in ipso scandalizatur. In nullo enim strepitu timore mortis mouetur, nec in ullo labore tempus  ipsius lamentabile esse cognoscitur, nec in speluncis latronum, id est in doloso odio inuenitur, in quo homo multoties decipitur, nec etiam in turbine instabilitatis ambulat, secundum instabiles mores hominum qui Creatorem suum non inspiciunt, opera sua secundum libertatem uoluntatis sue perficientes. Unde et cancro retro incedenti et turbini qui herbas arefacit assimilatur.

Quid significet quod secundum diuersam qualitatem uentorum et eris inuicem in se concurrentium humores qui sunt in homine commoti permutentur.

uI. Quod autem deinde uides quia per diuersam qualitatem uentorum et eris, cum sibi inuicem concurrunt,  humores qui sunt in homine commoti et immutati qualitatem illorum suscipiunt, hoc designat, quod per diuersos modos exspirationis uirtutum, necnon et per qualitatem desideriorum hominum cum sibi inuicem concordant, atque homo uult ea que Dei sunt, cogitationes hominum a Deo remote, et ad bonum conuerse dignitati uirtutum et sanctorum desideriorum se substernunt. Unicuique enim superiorum elementorum er qualitati illius conueniens, per quem illud scilicet elementum ui uentorum ad circumuolutionem impellatur, inest, alioquin non moueretur, significans quod quibusque superioribus uirtutibus et confortationibus desiderium fidelis hominis conueniens, per quod exspiratione uirtutum ad euersionem mali confortatur,  adest; alioquin ad bonum non conuerteretur, et de quolibet istorum cum ministerio solis, lune et stellarum, er, qui mundum temperat, exspiratur, ostendens quod de omnibus superioribus uirtutum confortationibus, de spiritu quoque fortitudinis, de spiritu timoris Domini, cum ceteris bonarum exspirationum illuminationibus, desideria que in cordibus fidelium ad supernam beatitudinem anhelant incenduntur. Quidquid enim boni homo operatur, non de merito ipsius, sed de dono gratie Dei procedit. Cum autem aliquando aut per ardorem cursus solis, aut per iudicium Dei quodcunque elementum uersus quamlibet plagam mundi tangitur, illud ibi cum ere se mouente commotum, ex eodem  ere flatum qui uentus dicitur, in subteriorem prefatum erem emittit, quoniam, cum per spiritum fortitudinis et per diuinam dispositionem superiorum uirtutum, uires ad salutem hominum excitantur, ubi desideria fidelium hominum ad Deum ascendunt, Deumque inuocant, ille cum superno desiderio aduocate, ab ipso exspirationem ad mentes eorum hominum dirigunt, quatenus ad quelibet bona conuertibiles sint. Nam cum homo Deum pure et fideliter inuocat, iusto iudicio Deus illum munimine circumdat, quia malo abiecto ad bonum festinat properare. Qui se mox illi intermiscet, quia etiam ex aliqua parte ex ipso est, et aliquantum ei consimilis existit, significans quod mentes iustorum exspirationi uirtutum concordant, quia dum id quod  iustum est amant ex uirtutibus est, quapropter et se illis similes hoc modo faciunt. Sicque idem er hominem tangit, unde et humores qui in ipso sunt secundum qualitatem ipsius uenti et eris cum eiusdem qualitatis sunt, seu ad debilitatem, seu ad fortitudinem sepius immutantur, quoniam eedem mentes beatorum ad iustitiam conuerse carnales concupiscentias in illis domant, cogitationesque ipsorum exspirationi uirtutum et deuotioni supernorum desideriorum infigunt, debilitatem uitiis fortitudinemque uirtutibus addentes. Cum enim homo propter Deum carnem suam rationabiliter constringit, spiritum interiorem sursum ad beatitudinem attollit, Sapientia attestante que ait:

 Testimonium de prouerbiis Salomonis ad hanc significationem elucidandam insertum, et quomodo intelligendum sit.

uII. »Domus iusti plurima fortitudo, et in fructibus impii conturbatio .« Quod sic intellectui patet: Sicut sol cum in meridie sursum ascendit, in calore suo maxime ardet, ita etiam domus, id est mens iusti huius, qui omnia opera sua hoc modo operatur, quasi iudicio Dei assistat, plurimam fortitudinem in se ostendit, cum de uirtute in uirtutem ascendendo proficit, nec in hoc minuitur, quemadmodum nec sol propter ascensum suum, nec propter distributionem caloris sui in circulo suo attenuatur, quoniam beatus homo quanto plus in bono calescit, tanto plus felici studio inardescit.  Nam mansiones istius in supernis locis sunt, in quibus tota intentione et toto desiderio uersatur, nec eorum dulcedine saturari poterit. Fortitudo quoque eius altior firmamento est, et usque ad profundum abyssi pertingit, quia homo cum omni creatura fortissimus est, et omnis creatura ei deseruit. Terra etiam de motione firmamenti aliquando concutitur et mouetur, ac firmamentum terre deseruit, eam pluuia perfundendo ne ab inuicem separetur, et ut per erem et rorem fructus suos laudabiliter proferat; beatus autem homo omnia terrena sibi abstrahit, nec propter contritionem, nec propter metum terrenarum concupiscentiarum desistit quin in supernam altitudinem ascendendo, bona opera edificet cum gaudio eterne uite. Sed in fructibus  illis quos impius in malis et peruersis operibus profert, conturbatio est, quoniam ille in conturbatione seculi inundando titubat, nec in die ambulat, nec in eterna luce sperat, sed siliquas porcarum comedit, in eis uitam non inueniens, quia carnalia desideria non abiicit

Quod ex multifaria necessitudine uentorum et eris, ex diuerso cursu solis et lune, seu iudicio Dei accedente, homo quoque immutationem suscipiens uariationes sanitatis et infirmitatis nonnunquam incurrat, et quid per hoc in spiritali eius uita figuretur.

uIII. Sed et iterum uides, cum quispiam uentorum omnium predictarum qualitatum in qualibet plaga mundi, aut diuerso cursu solis et lune, aut  iudicio Dei, ut predictum est, excitatur, ita ut illic ere commoto, sibique contemperato, flatum suum emittat, quod idem er per mundum spirans, et ea que in mundo sunt temperando conseruans, secundum eumdem flatum hominem in humoribus suis aliquantum mutabilem reddit, significans quia cum exspiratio uirtutum plurimorum donorum, ubicunque Spiritus sanctus eas exspirat, et per inspirationem spiritus fortitudinis et humilitatis, spiritusque timoris Domini animique contriti, et per dispositionem diuine considerationis in fideli homine exsurgit, ita ut recto desiderio illius quod ipsi concordans est per effluentem inspirationem assistat, idem desiderium queque utilia perscrutans, seque ad illa cum deuotione reclinans, eidem inspirationi se coaptat.  Et sic idem quoque desiderium cor eiusdem hominis concutit, quoniam cum ille scilicet homo cuius naturalis qualitas eidem flatui conuenit, erem hunc sic immutatum in se inducit et emittit, eo quod anima illum suscipiens, ad interiora corporis transmittat, humores qui in ipso sunt etiam immutantur, eique aut infirmitatem, aut sanitatem, ut supra demonstratum est, multoties inducunt, cum ipse cuius uoluntas bona exspirationi huic concordat, desiderium hoc a malo separatum ruminando discutit, et quia anima illud per seipsam secretius exscribat, procelle cogitationum que in ipso inundant etiam immutantur, ita ut ei nunc aduersitatem, nunc prosperitatem promittant.

Quia humores in homine etiam secundum modum  complexionis quorumdam animalium uel bestiarum nunc acrius, nunc leuius moueantur, et quod iuxta mutationem uel impulsionem eorumdem humorum affectus et cogitationes, in ipso scilicet homine frequenti alternatione uarientur.

IX. Humores enim, sicut leopardus, in homine ferociter interdum insurgunt, sed tamen deinde leniores fiunt, et ut cancer nunc procedendo nunc retrogradiendo mutationem sepius in se ostendunt, atque uelut ceruus saliendo et pungendo, diuersitatem in se aliquando manifestant, quoniam quantumlibet homo timorem Domini habeat, cogitationes tamen in eo aliquando surgunt, que deinde tedio affecte ad uanitatem se deponunt, aliquando uelut in cancro per fiduciam bone consummationis  illum procedere exhortantur; sed deinde illum retrorsum trahentes, immittendo [f. innuendo] sic eum perseuerare non posse, decipiunt, aliquando quasi in ceruo per fidem eum securum faciunt, postmodo autem in fide uacillantem pungunt. Et etiam quemadmodum in rapacitate lupi, et cum ipso uelut in qualitate cerui et cancri, ut predictum est, hominem interdum inuadunt, quia aliquando quemadmodum in lupo infernales penas homini offerunt, ita ut solummodo quasi per ceruum, id est per fidem, et uelut per cancrum, id est per fiduciam, absque aliis iustis operibus eas euadere possit, ipsi fallaciter promittunt, deinde autem illum multoties in desperationem ducunt. Interdum quoque ut leo fortitudinem suam in illo non cessando demonstrant, atque ut serpens  nunc lenitatem, nunc acritatem in se proferunt, et quemadmodum agnus, se mites aliquando simulant, ubi iudicium Dei homini exponunt; sed postmodum ne illud metuat ei persuadent, quia uelut serpens prudenter incedens, qualiter illud leni astutia euadat ipsi deceptuose suggerunt, cum etiam quasi agnum in patientia eum nichil timere exhortantur, uelut peccatis obligatus non sit. Sed etiam ut ursus interdum uelut in ira submurmurat, interdum quoque cum illo qualitatem agni et serpentis, uelut supra ostensum est, manifestant, quoniam aliquando, quemadmodum ursus, corporalem tribulationem pro Deo hominem sufferre submurmurant, per quam uelut in agni patientia, et quemadmodum serpentis prudentia, ipsum castigatum et a peccatis emundatum  esse demonstrant, iterumque eum in hoc incertum per plurimas uarietates reddunt. Nam humores in homine hoc modo sepius immutantur, quia cogitationes hominis huiusmodi turbinibus aliisque modis permutate, illum nunc in iustam securitatem, nunc in desperationem ducunt, interdum etiam per rectam deuotionem eum sursum attollunt. Quapropter et multoties ad iecur ipsius sic immutati transeunt, in quo scientia eius probatur, que de cerebro per uires anime temperata procedit, et quod humiditas cerebri tangit, ita ut illud pingue et forte ac sanum sit, significantes quod cogitationes hominis sepius quasi ad iecur eius, scilicet ad fortitudinem iustitie, in quo iustus per scientiam operatur, se dirigunt, quia scientiam boni et  mali uires anime ostendunt, que per iustitiam in credentibus uitam comprehendit, quemadmodum Filius Dei peccatores et publicanos ad se collegit, quos etiam in abundantia Spiritus sancti robustos fecit.

Quod homo in dextra sui parte, eo quod iecur, in quo fons caloris est, dextrorsum habeat, ad operandum expeditior sit; in sinistra uero pro corde uel pulmone sinistrorsum in se locatis et pulsum respirationis habentibus ad onera ferenda habilior; et quid ista spiritualiter in ipso designent.

X. In dextra enim parte hominis iecur et magnus calor corporis est, idcirco et dextra uelox ad erigendum se et ad operandum est; in sinistra autem cor et pulmo sunt, que illam ad onera confortant;  et calorem de iecore quemadmodum de fornace habent, que designant quod in dextra, id est in prosperitate salutis boni et recti hominis, iustitia cum Spiritu sancto operatur, ita ut ille prospere ad Deum se erigens, quelibet bona perficiat; in sinistra autem ut aduersa deuitet, Deum recto corde confitendo se confortari per robur iustitie exoptat. Sed uene iecoris commote, humoribus istis tacte, uenulas auditus hominis concutiunt, auditumque illius aliquando confundunt, quoniam per auditum homini multoties seu sanitas seu infirmitas infertur, scilicet cum de prosperis supramodum in gaudio concutitur, siue cum de aduersis supramodum in tristitia contrahitur, ostendentes quod tenor iustitie cogitationibus rectis prouocatus, hominem a malo  auditu auertit, et ad bonum dirigit, qui anime illius interdum, et ea que sancta sunt, et ea que turpia existunt infert, ita ut homo nec in bonis, nec in malis sibi aliquando modum imponere scire uelit. Nam bona scientia sine bono auditu muta est, quia quod bona scientia scit, bonus auditus recipit, illeque magnum studium habet tractare et dictare, quod sibi per bonam scientiam fertur. Qui postquam omnia hec congruenter composuerit, aliquantum ab ipsis cessando quiescit, uelut homo qui thesaurum in arcam suam ponit, scilicet cum bonum et malum intelligit, bonum in secreto cordis sui recondens, et malum a se prorsus abiiciens, quemadmodum Isaias dicendo exhortatur:

 uerba Isaie prophete ad horum astruendam significationem congrua, et quo sensu accipienda sint.

XI. »Solue uincla colli tui, captiua filia Sion, quia hec dicit Dominus: Gratis uenundati estis, et sine argento redimemini .« Quod sic intellectui patet: Contere per penitentiam uinculum prime captiuitatis et transgressionis, o homo, qui inter filias superne pacis in paradiso computatus eras, quoniam illo perdito, multis malis subiugatus es. Quapropter dicit ille, qui Dominus cunctorum est, uobis qui spontanee peccatis inuoluti estis. Tali modo absque pretio uenundati estis, sicut Deus prime mulieri dolorem promisit, que propter preuaricationem diuini precepti paradiso caruit, atque nomen quod est filia Sion amisit; sed  sine argento terrene cupiditatis redimemini, ubi in uirginea natura Redemptor noster surrexit, et nos per Spiritum et aquam renasci ad uitam constituit, ac si in hereditarium locum nos reduxit. Qui autem in natiuitate ista iuste perseuerauerit, a celsitudine Sion non mouebitur. Fidelis igitur homo ad Deum se erigat, peccata sua abiiciendo, omniaque mala relinquendo, atque in desiderio suo ad celestia anhelet, auxilium bonorum operum a Deo petens. Qui si in petitione hac stabilis perseuerauerit, quemadmodum cecus sedens secus uiam fecit, mox gratia Dei ad ipsum aspicit, et si tunc illa eum lumen attendentem, et a tenebris semetipsum erigentem uiderit, in omnibus illi aderit, ea que  iusta et sancta sunt ipsi inspirans. Iste namque a malo declinans, in bonis et sanctis operibus delectatur, et dulcedinem eorum gustat, quia a Deo recedere non uult, sed a serpentino dolo se auertit.

Quid designet in homine quod humores qui in eo sunt, umbilicum, qui caput uiscerum existit, et lumbos, in quibus petulantia est, conspergentes, uenas quoque renum, et iliorum interdum tangunt, et per has ad uenas etiam splenis, pulmonis et cordis ascendunt.

XII. uides quoque quod interdum humores isti ad umbilicum hominis tendunt, qui quasi caput uiscerum exstans, illa leniter claudit ne dissipentur, et qui itinera caloremque eorum et uenarum ad rectum temperamentum conseruat, licet multoties impulsibus suis inquietus sit; alioquin homo uiuere  non posset: quoniam cum fidelis homo malum auditum excludit, bonis cogitationibus suis umbilicum diuersarum concupiscentiarum constringit, quatenus ad uitam uere beatitudinis pertingere ualeat, quia ille eum sepius ad inquietudinem malorum prouocat. Sed et lumbos hominis aliquando petunt, qui in uiribus suis uelut ludendo deceptuosi et periculosi sunt et qui a neruis, et a ceteris uenis retinentur; in quibus etiam rationalitas floret, ita ut homo sciat quid faciat, uel quid deuitet; unde et delectationem ad opera illa habet, et qui in dextra parte corporis de flatu spiraminis hominis, et de iecore eius calefiunt, et roborantur; unde et sic homo discretionem disciplinamque recipit, quomodo procellas aliorum humorum compescat, quatenus opera  sua disciplinate perficiat, quia lumbos, in quibus luxus est, precingit, et hoc ad salutem anime per uirtutem iustitie confortatur discrete et honeste complet. Idem quoque humores uenas renum et iliorum interdum tangunt; que ad uenas splenis, pulmonis et cordis tendunt, et hec omnia cum uisceribus in sinistra concutiuntur, cum illa pulmo calefacit; dextram uero partem corporis iecur accendit, quoniam homo eisdem rectis cogitationibus renes, que per iniustam concupiscentiam cor suum sepius tangunt, et ad malum concutiunt, fortissime constringit, cum leuitas carnis illos tangit, hocque per uias iustitie incedendo facit.

Quod uene cerebri, cordis et iecoris, renes confortando, uene quoque renum suras descensu suo roborando,  et cum uenis ipsarum sursum redeundo locis opportunis inuicem coniuncte utrique sexui uires ad gignendum conferunt, et quod lacerti, brachia et crura uenis et humoribus plena sint, et breuis horum exemplificatio.

XIII. Ut uene cerebri, cordis, pulmonis et iecoris, cetereque renibus fortitudinem afferunt, et uene renum ad suras descendunt, easque confortant, et ita cum uenis earumdem surarum sursum redeuntes, seque aut in uirili fortitudine, seu in muliebri matrice ad inuicem connectentes, quemadmodum stomachus cibos comprehendit, locis illis uires ad gignendum prolem immittunt, uelut per lapidem ferrum acuitur; quia postquam, concupiscentia sopita, per pudicitiam eosdem renes homo constrinxerit, per bonam quoque scientiam, que in ipso est,  illos in castitate mundat, tenoreque iustitie et continentie eos circumdat, et sic in his in quibus incontinens prius erat, ad continentiam se inclinans, ipsam etiam solidat, ne ad leuitatem corruat. Unde et cum in eadem continentia ad Deum tendit, se et in uirili et in muliebri sexu per eam muniens, diuersis uirtutibus suffultus prolem sanctitatis profert, cum recto tramite discretionis incedit. Lacerti enim, musculi brachiorum et sure, tumores quoque crurium sunt pleni uenis et humoribus, quoniam ut uenter uiscera et cibos in se retinet, sic lacerti brachiorum, et sure crurium uenas et humores in se conseruant, et fortitudine sua hominem roborant et portant, quemadmodum uenter illum  nutrit, quia etiam abstinentia comprehensio fortitudinis ac sustentationis iustificationum in homine est, circumdata tenore gemituum bonarum cogitationum, interiora quoque anime ad plenitudinem retinens, et ad perfectionem salutis conseruans, totumque hominem corpore, scilicet et anima, in sanctitate nutriens.

Quod ex nimia neruorum et uenarum totius corporis distentione homini currenti fatigatio accidat, et quarum uenarum complexione uel impulsione delectatio illa momentanea concitetur, et moralis utilisque in ipso homine horum assignatio.

XIu. Sed cum homo interdum festinanter currit, seu incedendo iter facit, nerui qui sub genibus existunt, uenuleque que in genibus sunt supramodum  distente, uenas in suris que ut rete sibi connexe et plurime sunt, tangunt, et sic in fatigatione ad uenas iecoris redeuntes, illas cerebri uenas tangere faciunt, et hoc modo totum corpus in fatigationem mittunt. Quoniam et cum homo interdum uiam rectitudinis indiscrete arripit, immoderatio tenoris huius illum ad queque inconuenientia flectens, abstinentiam quoque in ipso in iniustum modum scientie ducit, ita ut cum ille a licitis se immoderate abstinet, in aliis uirtutibus tedium incurrit; et cum se ad iustitiam redire, et superabundantem scientiam habere putat, laqueum fatigationis sibi paret, quia per hanc incongruentem abstinentiam audacie et presumptionis temeritatem paruipendens, se hoc modo perseuerare posse solummodo  dubitat, sicque in laqueum desperationis corruit. uene autem renum suram sinistram illi subuenientes magis tangunt quam dextram, quia sura dextra a calore iecoris confortatur, ita uidelicet sicut et tenor concupiscentie per abstinentiam cum incongrua et indiscreta est magis augmentatur, quam per eam minuatur, quoniam nec secundum Deum, nec propter Deum est, quia abstinentia que cum discretione operatur, uirtute iustitie roboratur. Ad uenas quoque renum, atque illorum uene sure dextre ascendunt, illarumque uene iecoris uenas tangunt, et iecur renes in pinguedine, que ex humoribus est, iacentes calefacit, ita ut extendatur uelociter delectationem inducentes et educentes, citoque cessantes,  quia cum iecur homini calorem dat, ille ioculatur et letus est, quoniam et tenorem concupiscentie abstinentia que in Deo uera est, transit, illamque ad iudicium iustitie pertrahit, et ibidem discutit, quatenus omnino pereat. Sed iustitia ipsam que in pinguedine sordium iacebat ad nichilum ducens, igne Spiritus sancti comburit, ita ut mala que in ea fuerunt, ad contritionem et ad amaritudinem extendantur, cum prius delectationem quamuis breuem in se ostenderent, quia homo peccator iustificatus in gaudio mercedem metet.

Quibus de causis flegmate et humoribus interdum in homine corruptis, ipse homo in corpore uel caducum morbum uel alias infirmitates incurrat, et quibus malis secundum horum significantias in anima plerumque corripiatur.

 Xu. Itaque humores qui in homine sunt, iniusto modo commoti, cum uenas iecoris illius aliquando tangunt, ut supra dictum est, humiditas illius minuitur, humiditas quoque pectoris attenuatur, unde etiam hominem sic exsiccatum in infirmitatem impellunt. Flegma etiam in eodem homine aridum et uenenosum fit, illudque ad cerebrum eius sic ascendit, caputque in dolorem ducit, oculos quoque dolere facit, medullaque in ossibus illius marcescit, ita ut interdum ille caducum morbum incurrat, cum luna in defectu est. Cum enim cogitationes hominis ferocitatem et duritiam tyrannidemque in se assumunt, ac sic ad quamque uanitatem declinant, iustitiam que rore Spiritus sancti perfusa sanctitate bonorum operum in ipso germinare  deberet, hac tyrannide opprimunt, reliquasque uirtutes in illo debilitant et arefaciunt. Scientiam quoque illius principium et intentionem, ac fortitudinem iuste operationis, que prius in ipso uigebant, uelut in caducum morbum in desperationem ducunt, quoniam lumen ueritatis, quod illi lucebat, iam attenuatur. Humiditas etiam que in umbilico illius est, per eosdem humores fugata, in siccitatem aliquando uertitur et indurescit, unde et caro ipsius ulcerosa et squamosa fit, uelut leprosus sit, cum lepram non habeat; uene etiam lumborum ipsius per illos iniuste tacte, ceteras eodem modo commouent, ita ut recta humiditas in ipso exsiccetur, sicque humore relicto impetigines in illo exsurgunt, quia humiditas continentie, que quasi in umbilico  eius concupiscentiam destruere deberet, per has feroces ac duras illicitasque cogitationes fugata, rore Spiritus sancti in illo non perfunditur. Unde cum illum deserit, peccata ipsius per malam consuetudinem putrescunt, ita ut omnibus uelut lepra fetendo manifesta fiant; lumbique illius castitate non precincti per easdem cogitationes commouentur, ita ut, germine bonorum fructuum in ipso exsiccato, quemadmodum impetigines praua exempla in eo attollantur, sicut etiam Osee per Spiritum sanctum demonstrat, dicens:

uerba Osee prophete ad hec competentia, et quo sensu accipienda sint.

XuI. »In domo Isrel uidi horrendum, ibi fornicatione  contaminatus est Isrel .« Quod sic intellectui patet: In latibulis illis, in quibus iste, qui Deum puro corde inspicere deberet, quasi quiescendo in peccatis iacebat, ego qui omnia occulta delictorum perscrutor, uidi abominationem nefandissimam, scilicet quod fornicatione immundissimarum et fetentium preuaricationum ille inuolutus est, se in his polluens uelut porcus luto inuoluitur, qui munditiam querere et intueri atque amplecti debuit, cum se in omnibus contemptibilem et dissolutum fecit. Immunditia enim hominem eneruat, eumque quasi a mente sua eliminat, ita ut nec illa que ad seculum, nec ea que ad Deum respiciunt, cum perfectione honestatis attendere ualeat, quia carnis incendium cum uoluntate ipsius superbiam,  uanamque gloriam, et omne malum quasi insufflando suggerit.

Quod uene renum hominis ab humoribus iniuste aliquando commotis nonnunquam tacte alias uenas concutiendo etiam medullas ossium arefaciunt, et que incommoditas per hec designata interius hominem apprehendat.

XuII. uene quoque renum eiusdem hominis a prefatis humoribus iniuste commotis interdum tacte, alias uenas que ipsis in suris, aut in reliquo corpore adherent, ut predictum est, concutientes, medullas ossium et uenas carnis illius in siccitate arefaciunt, et sic homo diu languet, in languore isto uitam diu trahens, quoniam cum homo umbilicum lumbosque suos constringere negligit, ita ut etiam  cogitationes suas per tyrannidem et per queque inutilia uagari permittat, tenorem uirtutum que abstinentie adherent, ipsamque abstinentiam, que pro conseruanda pudicitia discrete et ordinate tenenda est, contemnit. Quapropter et reliqua opera infusione superni roris carentia, in ariditatem uertuntur, animamque illius languescere faciunt quousque ad uigorem uirtutum redeat.

Quid humores in pectore hominis superflue abundantes, iecur et uenas aurium uel renum mouentes, et ex umbilico ad cerebrum ascendentes, in spiritualibus eius designent.

XuIII. Sed aliquando prefati humores in pectore hominis supramodum humiditate inundant, illique iecur eius humiditate ista humectant, unde  quamplurime et uarie cogitationes in eodem homine insurgunt, ita ut se nunc nimis sapientem, nunc nimis stultum esse putet; et inde idem humores ad cerebrum ascendentes illud inficiunt, atque ad stomachum descendunt, febresque in eo generant, sicque homo ille diu infirmatur. In his quoque ostenditur, quia si diuerse cogitationes hominis feritate deposita, mollitie, et facilitate lubricaque uanitate se diffundunt, iustitiam in illo feuitate ista suffocare nituntur. Unde et cum in eo sic insurgunt, eum nunc uelut in sapientia attollunt, nunc quasi in stultitia deprimunt, scientiamque illius confundentes, uoracitatem illi immittunt, ita ut anima illius his malis uelut diuturno languore irretita,  multoties periculosam oppressionem patiatur. uenulas quoque aurium cum superfluitate flegmatis, interdum tangunt, illeque uenas pulmonis cum eodem flegmate ita inficiunt, ut homo tussiat, et uix suspirare possit, et eadem superfluitas flegmatis de uenis pulmonis ad uenas cordis transiens, illud in dolorem ponat, dolorque iste ad latus eiusdem hominis uadens, pleurisim excitet, eumque ita concutiat, quasi caducum morbum in defectu lune habeat. Hec etiam designant, quod aliquando uarie cogitationes tantam tumultuationem in eodem homine faciunt, ut auditum anime ipsius ita confundant, quatenus nec bonum intelligere, nec in se colligere ualeat, sed illud quasi tussiendo pro fastidio habeat. Cor etiam eius per amentiam hoc modo conturbant,  ut nullam quietem ad utilitatem anime sue recipere possit, sed ut hac et illac in rectitudine titubans, quasi moribundus incedat, quia lumen rectitudinis illi iam obnubilatur. Superflua etiam inundatione uiscera in umbilico hominis mouent, atque sic ad cerebrum illius ascendunt, eumque freneticum multoties faciunt, uenasque in lumbis illius concutiunt, melancoliam quoque in ipso tangunt, ita ut ille hoc modo conturbetur, tristisque sine discretione efficiatur, quoniam immoderata etiam perturbatione lubrice effusionis cogitationes in illo concupiscentiam ad libitum suum mouent. Scientiam quoque ipsius, ut in prauis actibus sordescat discindunt, eumque quasi uesanum, et in impudicitia incontinentem reddunt; tristitia quoque, cum uoluptatem  carnis sue perficere non potest, ipsum obfuscat. Interdum quoque iidem humores in inconuenienti humectatione uenas renum hominis tangunt, illeque sic commote, uenas surarum illius, et ceteras uenas corporis ipsius superflua inundatione inficiunt, et sic etiam idem homo superfluis cibis, et potibus tunc superabundauerit, pinguem lepram illi aliquando inferunt, quoniam carnes eius ingrossescunt. Per quod demonstratur quoniam aliquando cogitationes immunda et lubrica uoluptate hominem tangunt, et ad turpem mollitiem trahunt, fortemque abstinentiam, que carnem illius domare deberet, ab eo depellunt, et in uoracitatem, que libidinis flammas accendit, ipsum molliter inducunt; unde et uelut lepra putredine peccatorum illum  inficiunt, qui uoluptati corporis sui non resistit. Nam qui carnem suam per congruentem abstinentiam non macerat, sed eam cum uitiis et concupiscentiis nutrit, pinguedinem peccatorum sibimet accumulat, et sic coram Deo se in sordibus fetere facit.

Quid etiam profectus in interioribus cogitationum significent iidem humores in corpore hominis equaliter et temperati, et testimonium de Canticis canticorum ad hoc consonans cum expositione sua.

XIX. Quod si prefati humores nec supramodum sicci, nec supramodum humidi, sed equali et congruo modo temperati per membra hominis diffunduntur, in corpore suo ille sanus permanet, et in  scientia siue ad bonum siue ad malum uigens. Quod significat etiam quia si cogitationes hominis nec nimis in feritate dure, nec nimis in facilitate lubrice sunt, sed quod tam secundum hominem quam secundum Deum in honestate morum bene et decenter composite existunt, ipsum in corpore per mansuetudinem quietum, in scientiaque subtilem reddunt, ita ut nec ad dextram nec ad sinistram fauorem mundi fugiens declinet, sed quamplurimis uirtutibus suffultus, ad celestia gaudia anhelet, ut in Cantico canticorum  scriptum est: »Quam pulchri sunt gressus tui in calceamentis, filia principis.« Quod sic intellectui patet: Tu qui in corde tuo delectaris bonis operibus ad Deum anhelando, per quem spem eterne uite habes, que tibi in gaudio  resplendet, uelut cum sol exoritur, pulcherrimos gressus in itinere Filii Dei ceteris exhibens, cum mortificationem carnis quasi in calceamentis tibi imponis, nuditatem uidelicet peccatorum tuorum tegens, ubi in bona uoluntate Deum magis quam te diligis. Et tunc etiam anima filia principis dicitur, principis scilicet illius qui Princeps pacis uocatur, qui etiam antiquum serpentem superans, populum suum liberauit, et omnem inimicitiam, que inter Deum et hominem fuit, in sanguine suo abluit. Pacem istam angeli in humanitate Filii Dei hominibus nuntiabant, et de ipsa multum gaudebant, quoniam Deus terre ita se adiunxerat, ut eum homines in humana forma conspicerent, et angeli ipsum hominem et Deum perfecte uident. Omnis itaque homo  qui Deum timet et diligit, uerbis istis deuotionem cordis sui aperiat, eaque et ad salutem corporum  et animarum hominum, non quidem ab homine, sed per me qui sum prolata sciat.



uISIO QUARTA.


 uisiones diuerse sub uno capitulo breuiter comprehense. De firmamento, quante cum uniuersis sibi adherentibus densitatis sit, et de incommoditatitibus aliquorum circulorum, quomodo aliorum oppositione repellantur, uel temperentur, et de lactea zona instar arcus incuruati apparente.

I. Et uidi firmamentum cum omnibus sibi adherentibus tantam spissitudinem a summo usque ad summum super terram habere, quantam terra a  summo usque ad summum habebat. uidi quoque quod superior ignis firmamenti interdum commotus, quasdam squamas uelut fauillas ex se in terram emittebat, que stigmata et ulcera hominibus et animalibus et fructibus terre inferebant. uidi etiam quod de nigro igne quedam nebula aliquando ad terras descendens, uiriditatem terre arefaciebat, et humiditatem agrorum exsiccabat; sed purus ether et squamis istis et nebule huic resistebat, ne supra modum predictis creaturis plagas inferrent. Et etiam uidi quod de forti et albo lucidoque ere alia quedam nebula ad terras se interdum extendebat, magnam pestilentiam hominibus et pecoribus incutiens, ita ut exinde multi diuersis infirmitatibus subiacerent,  quamplurimi quoque mortem incurrerent, cui tamen nebule aquosus er se opponebat, eamdem nebulam temperans, ne creaturis ultra modum lesionem inferret. uidi quoque quod tenui ere humor super terram ebulliens, uiriditatem terre suscitabat, omnesque fructus germinando procedere faciebat, et qui etiam quasdam nubes superius ferebat, que omnia superiora sustentabant, et ab omnibus superioribus confortabantur. In eodem quoque ere quamdam nubem candidi coloris uidebam, que in utraque parte sui ubi finem habebat, hinc et hinc aliis nubibus firmamenti uelut infixa erat, et cuius medietas ut arcus incuruata manens in predictum erem extendebatur. Iterumque audiui uocem de celo dicentem mihi:

 Quod Deus omnium Creator rerum per superiora inferiora confirmet, et per ea etiam peccatores puniendo emundet, et quid firmamenti spissitudo undique equalis terre in homine designet.

II. Deus, qui omnia creauit, superiora ita constituit ut per illa etiam subteriora confirmet et mundet, et in forma hominis illa assignata ad salutem quoque anime introducat. Nam uides firmamentum cum omnibus sibi adherentibus tantam spissitudinem a summo usque ad summum supra terram habere, quantam terra a summo usque ad summum habet; quia, o homo, quemadmodum tibi ostenditur, et dicitur, firmamentum et terra equalis spissitudinis sunt, et quanta uacuitas eris supra terram ad superiora obstacula est, tanta quoque  uacuitas eris sub terra ad inferiora obstacula consistit, tantaque uersus austrum uersusque septentrionem inter terram et ibidem opposita obstacula firmamenti uacuitas eris est. Quod designat, quia interior spiritus hominis uires suas tam in celestibus quam in terrenis ita manifestat, prout corpus hominis fortitudine sua in eisdem modis uersari contendit. Ubi enim anima et corpus in rectitudine  sibi consentiunt, superna premia in gaudio uno adipiscuntur.

Item de firmamento a Conditore ad quaslibet habilitates igne, ethere, aquis, stellis, uentis congrue disposito, et unde creentur squame a lucido igne superioris circuli in modum fauillarum decidentes, et tam terram quam eius incolas ledentes, et quid per hoc interioris ultionis demonstretur.

III. uides quoque quod superior ignis firmamenti, interdum commotus, quasdam squamas uelut fauillas ex se in terram emittit, que stigmata et ulcera hominibus et animalibus et fructibus terre inferunt, quoniam Deus firmamentum igne firmauit, ne difflueret, ethere alleuiauit, ut moueri posset, aquis perfudit, ne aresceret, stellis illuminauit, ut claresceret, uentis quoque sustinet, quatenus cursum  suum assidue peragat. In quatuor enim plagis, scilicet in oriente, in austro, in occidente, et in septentrione firmamentum ad circumuolutionem per uentos impellitur. Sed lucidus ignis eius, dum ab humore subterioris aque per dispositionem et iudicium Dei superatur, ita ut a recto modo ardoris sui cesset, squamas de ardore feruidas, de aqua humidas ad ultionem emittit, ut supra dictum est. Hoc ostendit, quod potentia Dei spiritum hominis in potestate sua habens, iusto iudicio prouocata, ultionem suam peruersis actibus hominum immittit, ita ut illi confundantur, et deiiciantur, quia non humanos, sed pecuales mores nullum fructum bonorum operum habentes in se ostendunt.

 Quod niger ignis secundo comprehensus circulo uel iudicio Dei, uel uentorum collisione excitatus nebulam uiridia terre exsiccantem emittat, et nunc calore, nunc membrorum inundatione periculosus fiat, et quid ista significet.

Iu. Et de nigro igne quedam nebula aliquando ad terras descendens, uiriditatem terre arefacit et humiditatem agrorum exsiccat, quia cum in eodem igne ardor et frigus per uoluntatem Dei commouentur, nebula, quemadmodum prefatum est, descendit, que de periculoso ardore fumosa, et de nociuo algore humida, ad uindictam peccantium existit. Niger enim ignis iste uento austri excitatus ardet, de uento autem aquilonis nimietatem frigoris in grandine habet, sed utrumque uentus orientalis sedat; uentus uero occidentalis in aquoso ere saliens,  cum niger ignis interdum commouetur, periculosam inundationem facit, significans quod etiam de iudiciali examinatione, alia uindicta ad carnales concupiscentias se extendens, eas in ariditatem contemptus euertit, atque pinguedinem earum omnino consumit, quia Deus hoc quod se ipsi opponit ad nichilum deducit.

Quod circulus puri etheris suauitate sua superiora et inferiora temperet, et squamis prioris et nebule secundi circuli ne terras nimium ledant resistat, et quid fumus ab aquis superioribus celesti igne feruefactis procedens, uel utilitatis uel significationis habeat.

u. Sed purus ether et squamis istis et nebule huic resistit, ne supramodum creaturis plagas inferant,  quia idem ether inter ignes et aquas medius existens, puritate et suauitate sua superiora mitigat, subteriora quoque temperat, nec plagas de se producit, quoniam si singula elementa creaturas ferirent, nec aliquid illis subueniret, nec durare, nec subsistere possent. Aque uero secundum diuinam dispositionem aliquando per ignem comprimuntur, ne incongrua effusione diffluant. Unde et ille quemdam fumum emittunt, qui tamen nociuus non est, sicut nec halitus hominis ullum ledit. Idemque fumus conuenienti humore subteriora temperat, ne plagas suas plus quam debent extendant, ut et pura penitentia diuinam ultionem et uindictam mitigat, Deumque creature sue placabilem facit.

 De nebula pestifera a circulo fortis et albi eris ad terras se extendente, unde creetur, et quod ei densitas aquosi eris ne supramodum noxia sit resistat, et quod plage queuis nunquam nisi Dei iudicio super homines inducuntur, et quid hec omnia designent.

uI. Et etiam uides quod de forti et albo lucidoque ere alia quedam nebula ad terras se interdum extendit, magnam pestilentiam hominibus et pecoribus incutiens, ita ut exinde multi diuersis infirmitatibus subiaceant, quamplurimi quoque mortem incurrant, quia cum de ipso ere nebula, ut prefatum est, interdum procedit, aque superiores, quibus idem er pro uicinitate subtus adheret, per uoluntatem Dei a superiori igne supramodum commouentur, que de inquieto ardore nunc feruent,  et de pessimo frigore quod in nigro igne est, nunc algent, et sic nebula ab utroque perfusa, in utraque parte nociua existit. Plage autem iste non procedunt, nisi cum, peccatis hominum prouocate, iusto Dei iudicio super ipsos inducuntur, demonstrantes quod de discretione sanctorum operum, uindicta ad operationes, que sine discretione sunt, procedit, contritionem hominibus immoderatam in peccato moderationem non habentibus infligens, ita ut in ipsis ea que indiscreta secundum corpus hominis sunt, debilitet, et illa que ad salutem anime discretione carent, omnino mortificet. Discretio enim omnia que tam corpori quam anime utilia sunt, temperat. Cui tamen nebule aquosus er se opponit, eamdem nebulam temperans, ne creaturis ultra  modum lesionem inferat, quoniam aquositate sua uires fortitudinis illius attenuat, quia sancta opera in exemplis iustorum uindicte huic que de discretione procedit, demonstrant quibus modis illa que immoderata sunt feriat.

De humore a tenui ere emanante, cuius utilitatis sit, et quod gutte pluuiarum superiori frigore in niuem uertantur, et quod idem tenuis er a superioribus terram muniat, eamque fecundet.

uII. Quod autem de tenui ere humor supra terram ebulliens uiriditatem terre suscitat, omnesque fructus germinando procedere facit, et qui etiam quasdam nubes superius fert, que omnia superiora sustentant, et ab omnibus superioribus confortantur, hoc ideo est, quoniam idem tenuis er niuem ex  se emittit, que quasi uolando in terram sternitur, cum per descensum solis in terra frigus est, quia gutte aque de superiore frigore in niuem conuertuntur. In ardore autem ascensus solis idem er rorem supra terram cadentem in similitudine faui mellis exsudat, qui de suauitate orientalis uenti in suauem pluuiam interdum liquescit. Et er iste superiora pericula comprimit, atque uelut scutum ad defensionem terre est, quemadmodum scutum de plurimis ictibus uirum defendit, atque de suauissimo et temperato calore solis rorem benedictionis quem Iacob filio suo dedit supra terram emittit. Interdumque er iste de ascensione aque, et de humiditate roris fumat, quod tamen nociuum non est, sed unamquamque fructuositatem terre lambit, ipsam a  squalido fetore mundans, a quo per aliquam tempestatem tacta est.

Quomodo nubes in eodem ere superno uel igne, uel frigore modificate, nunc lucide, nunc umbrose appareant, et pluuiam quasi a quibusdam mammis expressam non repente, sed sensim diffundant, et quid in nobis designent.

uIII. Ipse quoque predictas nubes, que interdum lucide et interdum umbrose sunt, super se portat, et sustentat, que uelut singulares mammas habent, per quas pluuias in terram mittunt, quemadmodum de mammis lac extrahitur; isteque aliquando ad superiora se extendunt, et de singulis uim accipiunt. Per ignem enim confortantur, ethere alleuiantur, aquis perfunduntur ac frigore coagulantur,  ne sparsio pluuie per singulas mammas supramodum grossa super terram diffundatur. Sed et eedem nubes speculositas illa sunt, quam homines celum nominant, quoniam localia instituta solis, lune et stellarum per eas quasi forme alique per speculum uidentur, ita ut homines constitutionem illorum se uidere existiment, quod tamen ita non est, quia ipse nubes officia tantum earumdem constellationum, uelut in umbraculo speculi ostendunt, atque quemadmodum aqua fluunt, in qua omnia opposita conspiciuntur, designantes quia de recto desiderio fidelis hominis cogitatio ad fructiferam utilitatem bona opera preferentem exiens, uiriditatem illius tangit, quatenus multiplices fructus sanctitatis producat, et mentes hominum ad celestia eleuet,  ita ut ad illa anhelent; et ab ipsis roborentur, quia dum homo recto desiderio ad fructum bonorum operum tendit, terrena despicit, seque illis que sursum in celestibus sunt ita infigit, ut se, uelut homo non sit, totum immutatum ostendat.

De nube que lactea uocatur, quod erem extensione uel incuruatione sua comprehensum roboret, et quid per hoc significet.

IX. In eodem quoque ere quamdam nubem candidi coloris uides, que in utraque parte sui ubi finem habet, hinc et hinc aliis nubibus firmamenti uelut infixa est, et cuius medietas ut arcus incuruata manens, in predictum erem extenditur, quoniam in eisdem nubibus, quas er iste superius ferendo sustentat, alia nubes uelut lacteum colorem  habens dirigitur, que eumdem erem firmat, sicut columna donum sustentat, quemadmodum et in prefato ordine recti desiderii mentes quorumdam hominum ita constituti sunt, ut tam in secularibus quam in spiritualibus causis mercedem finis operum suorum prestolentur, quia et terrena et celestia negotia quatenus superno iudici placeant, perficiunt, et quamuis perfectio mentium ipsorum aliquando fragilitatem carnis uelut incuruata sentiat; in recto tamen desiderio perseuerat ut etiam seruus meus Iob ostendit dicens:

uerba Iob ad idem consona, et quo sensu accipienda sint.

X. »Et tenebit iustus uiam suam, et mundus manibus addet fortitudinem .« Quod etiam  sic intellectui patet: Homo qui iustitiam diligit, itinera rectitudinis conatu fortitudinis tenebit, et qui a sordibus mundus existit, bonis operibus acquiret sanctitatem, cum se a malis abstinens, ad omne quod Deo placet se conuertit, quatenus uitam illam que sine fine est adipiscatur. Iustus enim sapientiam capit, et sapientia in rationalitate illa est que uitale et mortale scit et recta itinera docet. Obcecatio autem cordis, que ex gustu carnis exoritur, puram scientiam obnubilat, cum secundum uoluntatem suam quecunque uult, se facere posse tentat. Unde et tandiu cecatur quousque ipsam et uulnera sua sentiat, ita ut sibimetipsi displiceat, reputans quomodo stare possit si a Deo recesserit.

 Quia homo instar firmamenti cuiusdam in Deo roboratus, ipsum et opera eius sedule semper considerare debeat, quoniam ad cognoscendum et glorificandum se inter omnia maxime rationalem creaturam fecit Deus.

XI. In his cogitationibus homo omnipotentem Deum sicut sigillum inspiciat, omnia miracula et signa ipsius affirmando, atque in similitudine firmamenti domum suam hoc modo confortando, quo per nullum terrorem seu timoris seu amoris a Deo auellatur: firmamentum itaque Deus in scabellum throni sui posuit, illudque circumeuntem circulum habet, in similitudine potentie Dei, que nec initium, nec finem habet, quemadmodum nullus intueri potest, ubi circuiens rota incipiat, uel finiatur.  Thronus etenim Dei eternitas ipsius est, in qua solus sedet, omnesque uiuentes scintille radii splendoris eius sunt, uelut radii solis ab ipso procedunt. Et quomodo Deus uita esse cognosceretur, nisi per uitalia, que ipsum glorificarent, quoniam gloriam ipsius laudantes ab ipso processerunt? Quapropter uiuentes et ardentes scintillas ad claritatem uultus sui posuit, que ipsum nec initium, nec finem habere conspiciunt, et ideo nullum tedium aspicere in eum habentes, studiose absque fastidio ipsum intuentur, nec studium hoc unquam preteribit. Quomodo autem cognosceretur quia solus eternus est, si ab angelis ita non consideraretur? Quod si scintillas istas non haberet, quomodo gloria eius plena appareret? Et quomodo eternus esse innotesceret,  si nulla claritas ab ipso procederet? Nulla enim creatura est, quin aliquem radium habeat, uidelicet aut uiriditatem, aut semina, aut flores, aut pulchritudinem, alioquin creatura non esset. Sed et si Deus possibilitatem omnia facere non haberet, ubi esset potentia ipsius?

Quia Deus pulchritudinem operum suorum in primo angelo signauerit, et quod ad demonstrandum in qua mundi parte infernus sit, tribus partibus solis et lune presentia illustratis, quartam partem, id est septentrionalem uacuam lumine reliquerit, et quod fulgore lucis tenebre arguantur, et oppositione tenebrarum lux gratior sit.

XII. Omnem quippe pulchritudinem operum possibilitatis sue Deus in primo angelo signauit, ipsumque stellis et pulchritudine uiriditatis, omnique genere  fulgentium lapidum, quasi stellatum celum ornauit, et eum Luciferum nominauit, quoniam ab ipso, qui solus eternus est, lucem portauit. Ego enim qui sum in tribus parietibus opera mea ostendi, uidelicet in oriente, in austro et in occidente; quartum autem parietem in septentrione uacuum dimisi, in quo nec sol nec luna lucet. Quapropter et in illa plaga extra firmamentum infernus est, qui nec superius tectum, nec inferius fundum habet, et etiam ibi tenebre existentes, ministerium omnium lucidorum laudis mee sunt, quia quomodo lux cognosceretur nisi per tenebras? Et quomodo tenebre scirentur, nisi per radiantem fulgorem ministrorum meorum? Si hoc non esset, potestas mea plenitudine careret, ita ut omnia miracula mea non  nominarentur. Sed nunc potestas mea plena et perfecta est, nec ullus defectus in miraculis meis est. Quoniam enim lumen absque tenebris est, ideo lux nominatur. uiuens quippe oculus lux est, cecitas autem tenebre sunt. In his etenim duobus partibus omnia cognoscuntur, siue bona, siue mala sint; per lucem quidem opera Dei, per tenebras uero fuga a Deo que lucem non tangit, in illis scilicet qui per superbam partem ipsum confiteri nolunt.

De superbia uel tumore primi angeli et sequacium eius in Deum, et de precipitatione eorum in locum tenebrarum et clamor beatorum angelorum illos detestantium.

XIII. Innumerabilis quidem turba scintillarum,  que primo perdito angelo aderant, in fulgore omnium ornamentorum eius resplenduit, ut mundus per lucem illustratur. At cum ille sensit quia in omni ornatu suo Deo seruire deberet, ab amore ipsius secessit, atque in tenebras tetendit, et intra se dixit: ualde gloriosum mihi est ut a me ipso operer, et opera faciam, quemadmodum Deum facere uideo. Cui omnis comitatus ipsius consensit dicens: Thronum Domini nostri ad aquilonem contra Altissimum ponemus. Atque intra se deliberabant, quod cum ministris Dei errorem et schisma semper facere uellent, quia dominus ipsorum tante potentie, tanteque magnificentie foret, quante Altissimus illorum. Tunc oculi unice eternitatis inflammati sunt, et ipsa in magno tonitruo insonuit, atque per  ministeria angelorum primum trangressorem cum omni exercitu suo deiecit. Et angeli Dei in uoce tonitrui clamabant: »Que iniqua presumptio Deo creatori nostro, qui a se ipso est, equari potest? Quia autem tu qui ex precepto ipsius es, hanc estimationem in te habuisti, ut ei similis esse uelles, in ruinam ibis.« Qui statim cum ceteris sibi adherentibus in locum predictarum tenebrarum quasi uehemens plumbum retrorsum corruit, quoniam contra Deum preliator esse uoluit, cuius opera in tenebras lucere non uidit.

Quia Deus in arcano consilii sui ab eterno habens quod homo ipse fieret, hominem qui semper diabolo mysterium hoc deprehendere non ualenti repugnaret, et eius locum obtineret, ad imaginem et similitudinem suam fecerit, in quo etiam anima ossibus et  carne compacto omnes maioris mundi creaturas ecapitulauit.

XIu. Quapropter ipse Deus manifestum prelium contra illum fecit, ita scilicet ut ad indumentum suum, quod in scientia sua absque initio habuerat respiceret, in quo eum Satan qui ab eo fugerat, nunquam perfecte intueri poterit, donec omne prelium suum aduersus illum perfecerit, et tunc ipsum in maximo dolore confusionis sue uidebit, cum ab eodem iusto iudice in fine seculorum totus confundetur. Et in antiquo consilio suo quod semper cum ipso fuit ordinauit, quomodo opus illud perficeret, et de lutulenta terra hominem formauit, sicut formam illius ante euum ordinauerat, quemadmodum  cor hominis rationalitatem in se claudit, et omnia sonantia uerba ordinat, que postmodum emittit. Sic etiam Deus in uerbo suo fecit, cum omnia crearet, quoniam in Patre uerbum, quod Filius est, latuit, uelut cor in homine latet. Et Deus ad imaginem et similitudinem suam formam hominis fecit, quia etiam ut forma illius sanctam diuinitatem tegeret uoluit; ideoque et omnes creaturas in homine signauit, quemadmodum etiam omnis creatura per uerbum suum processit. In capite itaque hominis, uidelicet in circumeunte rota, cerebri uertex est, ad quem scala posita est, que gradus ascensionis habet, scilicet oculis uidendo, auribus audiendo, naribus odorando, ore loquendo, in quibus homo omnes creaturas uidet, cognoscit, discernit, diuidit,  et nominat. Deus enim hominem formauit, eumque cum uiuenti spiramine, quod anima est, uiuificauit, carne quoque et sanguine coagulauit, et ossibus exaggerans firmauit, quemadmodum terra per lapides firmata est, quia sicut terra sine lapidibus non est, ita nec homo sine ossibus esse posset. Firmamentum etiam, solem, lunam et stellas absque locorum suorum constitutionibus, in quibus cursum suum peragunt non habet, quoniam constellationes iste sine designatione locorum suorum nequaquam firmari possent, unde omnia eorum loca recta mensura constituta sunt, quatenus circulus rote firmamenti recte circuire ualeat, sicut etiam omnia hec in forma hominis signata sunt, quamuis non eo ordine, nec ea perfectione, ut in exsuperioribus existunt;  hec quoque ad animam prospiciunt.

Quomodo exterior habitudo, uel forma hominis anime secundum interiorem profectum uel defectum assignetur.

Xu. Summitas namque capitis inceptionem operis anime designat, que cum circumeunte rationalitate omne opus hominis disponit et ordinat, et ipsa anima ut uertex existens, ea in corpore hominis discernit, que corpus postulat et desiderat, illaque operatur quatuor gradus ascendendo et descendendo, qui sunt uisus, auditus, odoratus et gustus, in quibus etiam creaturas intelligit et sentit, atque carneum uas eius cum ipsa ad creaturas se extendit, illas secundum uelle suum sibi attrahens. Cum  omni etiam crescente creatura, uelut er in omnibus desideriis corporis ea perficiendo uolat, atque in cognitione nominum creaturarum secundum corpus, seu in amorem, seu in odium illorum eleuatur. Nam longitudo stature hominis latitudoque ipsius, brachiis et manibus equaliter a pectore extensis, equales sunt, quemadmodum etiam firmamentum equalem longitudinem et latitudinem habet, quia etiam per mensuram longitudinis et latitudinis hominis, que in ipso equales sunt, scientia boni et mali intelligitur, que in utilitate bonum, in inutilitate uero malum scit. Per gustum enim carnis et sanguinis ceterorum membrorum anima irretitur, sicut et per uenatorem bestia capitur, ita ut anima uix suspirare possit, antequam  corpus concupiscentias suas perficiat, et postmodum corpus multoties secum suspirare facit.

Quod in constitutione sua firmamentum et homo multam similitudinem ab opifice suo Deo acceperunt, et quid per hoc in anima ipsius hominis demonstretur.

XuI. Sed et in rotunditate capitis hominis rotunditas firmamenti ostenditur, et in recta equalique mensura eiusdem capitis, recta et equalis mensura firmamenti demonstratur, quia idem caput rectam mensuram ubique habet, ut etiam firmamentum equali mensura constitutum est, quatenus ex omni parte rectum circuitum habere possit, et ne ulla pars eius partem alteram iniusto modo excedat. Deus enim hominem secundum firmamentum plasmauit,  et fortitudinem illius cum uiribus elementorum confortauit, uiresque ipsorum interiora hominis consolidauit, ita ut homo illas spirando inducat et emittat, uelut sol qui mundum illuminat radios suos de se expandit, iterumque ad se retrahit. Sic etiam rotunditas et equalitas capitis hominis designant quoniam anima secundum uoluntatem carnis operatur in peccatis, et iterum in suspiriis eadem anima ad iustitiam se reparat; unde et in hoc equalitas est, quia sicut in delictis delectata est, ita et pro illis dolendo se affligit, et hoc per uerecundiam habet. Anima quippe in uerecundia stat, nec in peccatis delectatur, sed per gustum carnis illa cum carne operatur, quia cum homo in peccatis usque ad tedium illorum uixerit, per uerecundiam anime  multoties superata, ab illis reuocatur; quemadmodum etiam anima per naturam carnis uincitur, et ideo etiam quandiu corpus et anima simul uiuunt, tandiu fortem conflictum simul habent, quoniam unde caro in peccatis delectatur, inde anima dolet. Et ex hoc malignis spiritibus magna confusio est, quia ipsi in animabus iustorum penitentiam nunquam delere potuerunt, cum ipsi in casu suo propter magnum odium quod contra Deum habent, nunquam penitendo considerent quid fecerint. In his enim modis anima rotunditatem et equalitatem in se ostendit, quoniam scientia boni scientie mali repugnat, et scientia mali scientie boni resistit. Nam alia ab alia probatur. Sed scientia boni ut  plena luna est, quando bene operando carnem superat; cum autem ipsa superatur, tunc est ut luna que in defectu est, cuius circulus umbrosus uidetur.

Quia in capite hominis per tres equalium distinctiones mensurarum, scilicet a uertice usque ad guttur superiores firmamenti tres circuli cum duobus sibi interpositis deputentur, et qualiter eorumdem circulorum densitas in circuitu capitis equali diuisione assignetur, et quomodo hec etiam uiribus anime per significationem coaptentur.

XuII. In capite quoque hominis tria superiora clementa designata sunt, scilicet a superficie caluarie usque ad frontem lucidus ignis cum subteriori nigro igne; a fronte autem usque ad extremitatem nasi, purus ether; et de naso usque ad guttur  aquosus er cum sibi subposito forti et albo lucidoque ere. Et loca ista equali mensura ab inuicem discreta sunt, quemadmodum et densitas superioris ignis cum nigro igne, densitas etiam puri etheris, necnon densitas aquosi eris cum forti et albo lucidoque ere equalis mensure existunt. Nam et in anima tres uires sunt, uidelicet comprehensio, qua in potentia Dei celestia et terrestria comprehendit; et intelligentia, qua plurima intelligit, cum etiam peccata mala esse nouit, ubi ea per penitentiam negligit; ac motio, qua in se ubique mouetur, cum sancta opera in exemplis iustorum cum habitaculo suo perficit; comprehensioque ista et intelligentia ad motionem anime se in unum coniungunt, ita ut si anima plus comprehenderet quam intelligere  aut mouere posset, in iniusta mensura esset. Atque eedem uires in anima hoc modo unanimes sunt, nec alia aliam excedit. Comprehensio enim anime totum corpus cum omnibus appendiciis suis circumdat, omnia scilicet in ipso recta mensura mouens ad illa que caro sentiendo et gustando concupiscit, uelut fabricator edificium suum hominibus ad habitandum recte metitur, corpusque per animam mouetur, nec anima omittere potest, quin corpus ad diuersa opera moueat, quia intelligit illa que caro concupiscit, quoniam et caro per eam uiuit. Et anima uita existens etiam uiuens ignis in corpore est, corpus autem factum opus, et ideo se continere non ualet, quin in duabus uiis operetur, uidelicet aut secundum gustum carnis, aut secundum  desiderium anime. Bonum autem opus anime quasi pulcherrimum edificium coram Deo et angelis est, sed malum opus illius uelut edificium ex luto factum et plurimo stercore infectum apparet. Quapropter et anima que bona opera facit ab angelis Dei laudatur, et que mala opera secundum gustum carnis operatur, a laude repudiatur. Sed et in recta equalique mensura, que a summo capitis hominis in ante usque ad supercilia, et usque in utramque aurem eius, et retro usque ad initium colli ipsius est, equalis densitas elementorum cum sibi adherentibus constitutionibus designatur. Hoc etiam modo pares in anima tres uires sunt, id est exspiratio, scientia et sensus, cum quibus perficit opera  sua. Per exspirationem enim hec incipit que facere potest, et hoc quasi anterior pars capitis est, atque per scientiam uelut ad utramque aurem se dilatat, et per sensum quasi retro usque ad initium colli se reflectit. Iste namque uires hoc modo equales sunt, scilicet quoniam anima exspirando non plus facere incipit quam scientia comprehendere aut quam sensu sufferre possit, et sic unanimiter operantur quia nulla istarum aliam excedit, quemadmodum et caput rectam mensuram habet.

Descriptio quarumdam mensurarum, que in labiis, in auribus, in humeris, in gutture hominis inueniuntur, et qualiter secundum ista interior homo in opere Dei uel penitentia se agere debeat; quodque maligni et impenitentes sepe ualde confunduntur, quod penitentiam homini abstrahere non possunt.

 XuIII. Superius quoque ac inferius labium, que utraque pariter flegma capitis et uentris eiiciunt, in ore hominis unius mensure sunt, sicut etiam niger ignis purgationem in uindicta Dei faciens, fortisque et albus lucidusque er illa temperando moderans equalis densitatis sunt. Quod etiam in mensura, que ab aure hominis ad alteram aurem a retro per obliquum capitis, et a foraminibus aurium usque ad humeros, ab humeris quoque ad finem gutturis equaliter procedit manifestatur. In his ergo ostenditur quod homo et in superioribus, id est in celestibus, et in inferioribus, uidelicet in terrenis, mala tam anime quam corporis de se abiiciens, ore suo Deum equali studio laudare debeat, quoniam  ipse conseruator et animarum et corporum est. Quod etiam ab aure ad alteram aurem, et ab auribus ad humeros, atque ab humeris ad finem gutturis, una mensura, ut predictum est, existens, significat quod homo precepta Dei auribus percipiens, humerisque suis illa fideliter imponens, et quasi gutture suo ea in se trahens, in omnibus equalem et discretum modum habere debet, quatenus ad equitatem illam perueniat, ubi nulla fortitudo est. Nam quandiu corpus peccat, tandiu anima in corpore peccatis dedita conturbatur, et quantum corpus per abstinentiam in penitentia affligitur, tantum anima de premio eterne glorie gaudet, quoniam sicut homo initium operum suorum inspicit, ita etiam finem eorum et merita diligenter consideret. Anima itaque  adeo in formam hominis mittitur, quatenus eadem forma per ipsam uiuificetur, et quia a Creatore suo se uenisse consentit, idcirco etiam homo tam in secta aliqua, quam in fide recta positus, Deum nominat, quoniam hoc ex bonis uiribus anime sibi insitum habet. Quapropter et ipse nomen Dei querendo in altitudinem ascendit, atque per quamdam legem disciplinam excribrat, qua illum quem nominat ueneretur. Sed et anima iudicium Dei supra preuaricationem legis casurum cognoscit, unde et pro criminibus suis que thesaurizauit cum dolore, tegmen suum aliquando lacrymas educere facit, sicut etiam flegma per labia eiicitur, atque eum dolore isto corpus in quo latet ita capit, ut illud de iniustis operibus suis erubescere faciat.  Attamen corpus gustum carnis sequitur, animeque multoties resistit, ne in altitudinem illam ascendat, in qua Deum sentit, et eam sic excecat, sed tamen ita opprimere non ualet, quin pro peccatis doleat, quamuis homo in ipsis delectetur, et huiusmodi penitentiam maligni spiritus nunquam habuerunt, unde et ualde erubescunt quia eam homini abstrahere non possunt.

De duabus uiribus anime, quarum altera in his que ad Deum spectant iuuatur, altera in uiuificando uel regendo corpore suo fungitur.

XIX. Et anima duas uires habet, quibus laborem et quietem studiorum suorum equali fortitudine temperat, ita ut cum altera in altitudinem Deum  sentiendo ascendat, et cum altera totum corpus in quo est possideat in illo operando, quia in corpore operari delectatur, quoniam illud a Deo formatum est, et ipsa opus corporis ad perficiendum uelox est. Ipsa etiam in cerebrum, et in cor, ac in sanguinem, et in medullam, et in totum corpus illud implendo ascendit; nec illud ultra nec plus quam possibilitas ipsius corporis ualet leuat, quia quamuis anima in corpore manens plurima bona operari studeat, plus tamen procedere non potest quam diuina gratia ei concedit. Ipsa quoque multoties secundum gustum carnis tandiu operatur, quousque sanguis per fatigationem in uenis aliquantum exsiccetur, et sudor per medullam emittatur, et tunc per quietem se subtrahit, usque dum sanguinem carnis calefaciat et medullam  repleat. Et sic corpus ad uigilandum excitat, et ad laborem recreat, quia dum aliquando carnalibus concupiscentiis insistit, tedium illarum sepius incurrit, sed dum exinde uires suas reparauerit, ad seruitium Dei se totam reflectit. Cum autem secundum desideria sua operatur, ad Deum se leuans, uerba Dauid sequitur, qui me inspirante dicit:

uerba Dauid et sensus quo accipi debent ad diuersas anime et corporis exercitationes pertinentia.

XX. »Sub umbra alarum tuarum protege me a facie impiorum qui me afflixerunt .« Quod sic intellectui patet: Tu qui defensor omnium fidelium es, sub quiete fortissimarum uirium tuarum defende me, qui sub potentia tua sum te adorans, te colens, et non ad alienum et illusorem deum  respiciens; et libera me a pessimis et turpissimis concupiscentiis malignorum spirituum, que in delectatione carnis me affligunt. Unde et anima in perfectione huius uictorie dicit: »O caro, et o membra, in quibus habito, quamplurimum gaudeo, quoniam in uos missa sum, quia cum mihi consentitis, ad eterna premia me mittitis.« Anima autem que sentit quod praua opera ipsam tangant, sic dicit merendo: »Ach! quia in huiusmodi habitaculum missa sum, quod in umbram mortis me trahit, quoniam delectatio eius quemadmodum molendinum me currere facit, et opera mortis operari.«

Quod sicut per firmamentum et uarias circulorum eius qualitates terre officia complentur, ita et per caput et sensus qui in eo maxime uigent totum  corpus regatur; et quia etiam secundum ista principale quiddam, id est ratio, quo celestia appetat et uires alie quibus corpus administret anime attribute sunt.

XXI. Et totum corpus hominis capiti suo adiunctum est, sicut et terra cum omnibus appendiciis suis firmamento adheret; atque homo per sensualitatem capitis totus regitur, quemadmodum et per firmamentum queque officia terre complentur. Ita etiam eodem modo experientia celestium et terrestrium anime adest, et rationalitas, qua celestia et terrestria sentit, ipsi infixa est. Nam et sicut uerbum Dei omnia pertransiuit creando, ita et anima totum corpus pertransit cum ipso operando. Anima quoque uiriditas carnis est, quoniam corpus hominis  per illam crescit et proficit, quemadmodum terra per humiditatem fructifera est; et etiam eadem anima humiditas corporis est, quia illud humectat ne arescat, sicut imber terram infundit. Si enim humiditas imbrium recte et ordinate et non superflue descendat, eam germinare facit; si autem inordinate defluat, illam suffocando cum germine suo destruit. Ab anima quippe uires quedam corpus hominis uiuificando procedunt, quemadmodum humiditas ab aqua, quapropter et anima cum corpore delectatur operari. Quod si homo secundum desiderium anime operatur, omnia opera eius bona fiunt, si uero secundum carnem, mala erunt. Caro namque humiditatem per animam exsudat, quoniam spiramen anime carnem mouet, secundum quod  natura ipsius expostulat; homoque ex spiramine anime desiderium ad queque habet. Nam anima ad celestia ascendit, et sentiendo cognoscit qualiter quelibet opera secundum merita ipsorum iudicet; et ut per sensualitatem corporis totum corpus regitur, sic et rationalis anima omnia opera membrorum hominis ad se colligit, considerando quod secundum desideria sua operari possint, et hoc modo membra hominis quemadmodum humiditas terram germinare facit, quia per totum corpus hominis, sicut humiditas per totam terram diffusa est. Et ut terra utilia et inutilia germinat, ita et homo suspirium sursum, et gustum peccati in se habet.

De interuallis et uicaria cooperatione septem planetarum, et quomodo a summitate humani cerebri  usque ad imum frontis per septem loca equali mensura iidem planete disterminandi sint; et qualiter iuxta hec anima se et corpus suum quinque subsistens sensibus secundum septem dona sancti Spiritus bonis et affectibus et operibus exercere debeat.

XXII. A superiori etiam summitate uasis cerebri usque ad ultimam extremitatem frontis hominis, septem loca equali mensura a se discernuntur, per que septem planete equali spatio a se in firmamento distantes, signati sunt, ita ut in predicta summitate summus planeta notetur, et in predicta frontis extremitate luna ostendatur, et in medio spatio istorum sol demonstretur, reliquis planetis ex utraque parte loci huius scilicet duobus superius,  duobus quoque inferius in eumdem locum notatis, et a se, et a termino loci solis et aliorum planetarum pari mensura a se distantibus, quoniam spatia hec in capite hominis equali mensura a se differunt, sicut et planete isti in firmamento equa mensura spatiorum a se distant. Et in summitate capitis summus planeta signatur, quia ipse aliis ampliorem circulum circuitionis habet; fronti autem luna imponitur, quoniam ut in fronte hominis uerecundia notatur, ita etiam in luna, que in aperto uelut frons apparet, tempora et qualitates temporum discernuntur. In medio autem horum sol locatur, quoniam ipse quasi princeps aliorum est, super se planetarum duorum defensionem, uelut scutum contra superiorem ignem habens; sub se uero aliorum duorum  substentationem tam sui quam lune retinens. Sed quanto spatio summus planeta in superiori gradu suo a sole distat, tanto etiam luna in infimo gradu circuitus sui ab ipso differt, aliis equalia spatia, ut supra dictum est, inter se habentibus. Superior itaque et inferior pars firmamenti, ut crater tornatilis rotunda est, in superiorique rotunditate sol positus est, qui idem firmamentum superius inferiusque pertransit, splendoremque suum emittit, uelut et uinum de cratere funditur. Hec autem designant quoniam anima in humano corpore ab inceptione operum suorum usque ad finitionem eorum septem dona sancti Spiritus equali studio  uenerari debet, ita ut in initio operationis sue sapientiam adeat, et in fine eius timorem habeat, et ut in medio illius fortitudinem ponat, intellectu et consilio in celestibus se muniens, scientia quoque et pietate in terrenis se circumdans, que pari deuotione illi in auxilium sui amplectenda sunt. Proinde curandum illi, id est anime, ut primitus sapienter se dilatet, in ultimo autem timide cum uerecundia se constringat, et inter hec fortitudine se cum decore intellectus et consilii exornet, atque etiam scientia et pietate, ut supra dictum est, se communiat. Et unumquodque istorum alii se coniungit, quodlibet opus bonum in honestate perficiendo. Spiritus enim sapientie, spiritus quoque fortitudinis, ac spiritus timoris Domini, animam  hominis hoc modo imbuunt, ut in uera fortitudine sapienter incedat, et in illa timorem habeat, et etiam in aliis eiusmodi quinque donis equo animo ad supernum Creatorem se contineat. Motus enim rationalis anime, et opus corporis cum quinque sensibus eius, quod totus homo est, parem modum habent, quoniam anima corpus non plus mouet quam illud operari potest, nec corpus plus operatur quam per animam mouetur, nec discreti sensus ab inuicem se separant; sed in alta fortitudine ad inuicem se continent, et totum hominem, tam in superioribus quam in inferioribus, ad quelibet bona elucidant.

Quia cerebrum hominis, tribus diuisum cellulis, et  sensualitatem toti subministrans corpori, uicem solis obtineat, qui tres mundi partes perlustrans, omnia que in terris sunt temperando uel fouendo confortat, et etiam igne suo lunam accendit.

XXIII. Cerebrum quoque hominis, in tribus cellulis constans, nec plures habens, humiditati etiam subiacens, omnique corpori sensualitatem uiriditatemque prebens, uires solis demonstrat, qui orientalem et australem occidentalemque plagam perlustrat, septentrionalem autem deuitat, atque terre uiriditatem per bonam suauitatem roris, et pluuiarum multoties immittit, et creaturas totius orbis uirtute sua temperando confortat, quia etiam cerebrum in fortitudine caluarie continetur, ut etiam uires solis ardore superioris lucidi ignis roborantur. Cum autem sol cursum suum in longitudine dierum  facit, maius periculum ab igne suo in terra est, quam cum se declinat, quasi faciem suam abscondat. Nam cum se declinat  , atque cum sideribus ipsi occurrunt, eumque cum ere sustentant, sed ipse hoc modo sub scabellum pedum Domini descendens, ibi in statu suo permanet, et omnia que subtus terram sunt regit, quemadmodum gallina pullos suos fouet, ac deinde per letum diem super terram ascendens, cuncta que super illam sunt confortat, uelut etiam gallina pullos suos de ouis prouocat. Et homo in die operatur, et in nocte dormit, ut sol predictis duobus modis super terram et subtus terra operatur, dum in die super terram lucet, et  in nocte cum descensu illius terra superius obtenebratur. Sed et sicut per uires anime caro hominis in defectu suo reuiuiscit, quoniam ipsa carnem et sanguinem illius sustinet ne deficiat, ita etiam de igne solis luna accenditur quoties deficit.

Quod eodem modo anima uiribus suis et corpus suum regens, et Deum in Trinitate unum colens, eumdem planetam quasi imitando quamdam uel diem, uel noctem uicissim facere uidetur, dum modo spiritu fortitudinis, quem sol significat roborata, et sublimata sanctorum luce operum refulget, modo concupiscentiis carnis succumbens operatur.

XXIu. Sic quoque anima scienter in uiribus suis corpus hominis regit, cum ille in bonitate et perfectione et sanctitate intelligit et sentit, et scit ea que ad Deum pertinent, uerum Deum in Trinitate  colens, nec alium Deum in fallacia querens, sicut etiam eedem uires anime se in unum coniungunt simul operantes. Que cum spiritu fortitudinis ita tangitur, ut initium operum perfectionemque eorum cum fine ipsorum ubique contempletur, ab illis que mala sunt declinat, et sic corpori in quo habitat suauitatem supernorum donorum inducit, per que omnia membra illius ad honestatem inducit, quoniam uires eius per fortitudinem potestatis Dei in unum coadunate sunt. Sed cum eadem fortitudo animam hoc modo roborat, dominio illius totum corpus hominis seruire facit, ita ut illuc lacrymas cum gemitibus multoties educat, et tunc ipsum hominem in tanta humilitate et quiete continet, ut et in secularibus et in spiritualibus se regere ualeat,  in omnibus bonis decenter instructus. Unde etiam anima ipsius per bonum studium uelut in die bona operando in altum ascendit; sed dum concupiscentie carnis consentiendo superatur, quasi in nocte sopore deprimitur, nunc quidem fortitudine se muniens, nunc autem desidiam sibi coniungens. Per bonum namque studium, uelut dies est omnia considerando, per desidiam uero quasi nox nichil preuidendo; sed sicut nox per lunam aliquando illuminatur, eaque subtracta iterum obtenebratur, sic opera hominis permista sunt, ita ut nunc lucida, nunc obscura existant. Cum enim anima per corpus coacta malum cum ipso operatur, tunc uirtus ipsius luce ueritatis carens obtenebratur; sed cum deinde  in peccatis se grauari senserit, contra uoluntatem carnis se sursum tollit carnem affligendo, et queque mala opera ipsi improperando. Sicque lux beatitudinis nocte peccatorum superata exoritur, ita ut per animam mala scientia cum carne superetur, et caro in penitentia et emendatione prauorum operum deinde castigetur. Et cum caro hoc modo constringitur, anima quoque illam secum celestia appetere facit, quia spiritu fortitudinis tecum roboratam, timori Domini etiam celeriter illam subiicit. Anima quippe carnem adiuuat, et caro animam, quia per animam et per carnem unumquodque opus perficitur, unde etiam anima cum carne bona et sancta opera faciendo reuiuiscit. Sed caro multoties tedium patitur, quando cum anima operatur; quapropter  anima tunc carni condescendit, illamque in aliquo opere delectari permittit, quemadmodum mater flentem infantem ridere facit. Atque hoc modo caro cum anima aliqua bona opera, quibusdam tamen peccatis intermista, operatur, quod anima tolerat, ne caro obruatur, quoniam sicut caro per animam uiuit, ita etiam anima cum carne bona operando reuiuiscit, quia in opere manuum Domini collocata est. Sicut enim sol noctem superando usque ad mediam diem ascendit, ita quoque homo praua opera uitando sursum incedit; et quemadmodum sol post mediam diem inclinatur, sic et anima carni consentit; et ut luna per solem reaccenditur ne deficiat, ita et uiribus anime caro hominis sustentatur ne in interitum eat.

Quod sicut cerebro, humiditatem a uisceribus trahenti,  omnes corporis uene calorem administrant, ita et soli rorem et pluuiam interdum diffundenti superiores circuli ne a calore deficiant ignibus suis assistunt, et quod secundum ista concordie uel dissonantie inter animam et carnem inueniantur.

XXu. Et quoniam cerebrum humidum est et lene, frigus habet, omnes uene cunctaque membra corporis calorem ei subministrant, sic etiam soli, qui interdum rorem et pluuiam ad terras descendere facit, omnia superiora in igne lucentia ne in calore deficiant ignem subministrando ei assistunt. Sed et quia humore humectatur, caloreque confortatur, totum corpus sustentat et regit, quemadmodum humor et calor coniuncti omnem terram germinare  faciunt. De corde enim et pulmone, et iecore, et de omnibus uisceribus hominis, humiditas ad cerebrum ascendit, illudque adimplet; et cerebro humiditate istorum adimpleto, de eadem humiditate aliquid ad reliqua interiora descendit, eaque replere festinat. Similiter scientia anime humiditatem lacrymarum educit, cum peccata in ipsa frigescunt, et tenor rectitudinis cum ceteris bonis operibus calorem supernorum desideriorum ei infert, uelut etiam fortitudini, que humectationem sanctitatis cuilibet fideli homini immittit, relique uirtutes in adiutorio subueniunt. Et cum tali modo anima rore et calore sancti Spiritus infunditur, carnem sibi subiicit, eamque Deo secum seruire cogit. De bonis itaque cogitationibus et rectis confessionibus  de utilitate iustitie, atque plenitudine interiorum desideriorum uigor sanctitatis ad scientiam anime tendit, illamque ita confortat, ut etiam per eumdem uirorem totus homo contra omnia aduersa tantis tuitionibus patientie muniatur, quatenus deinceps in diuersa uitiorum moueri non possit. Sicut enim superiora sidera soli ignem ministrant, ita quoque omnia interiora hominis anime uires ad officia sua afferunt, et dum illa ad perficiendum iustitiam peccata neglexerit, cum rationalitate sursum ascendit; sed cum deinde corpus in defectu esse senserit, illi condescendit ne deficiat. Ipsa namque uiuens spiraculum est totum corpus hominis excitando, sed tamen delectationi carnis contra uoluntatem suam multoties subiacet. Et in bono persistere  uolens, uelut sol est, caro autem in gustu suo permanens, quasi luna est; unde cum ipsa peccando deficit, quemadmodum luna detrimentum sentit, sed tamen eadem anima contra uoluntatem carnis quasi sol se sursum sepius erigit, et ita homo per querelam ipsius, hoc modo resurgit, sicut et luna per solem reaccenditur. Per humiditatem itaque caro in peccatis delectatur, et per calorem penitendo luget, quia humiditas ex carne, et calor ex anima est; atque per hec duo omne opus, scilicet malum et bonum, perficitur, quemadmodum et per ea fortitudo terre omnia inutilia et utilia germinat. Condictus etenim iste in homine est, uidelicet quia caro in peccatis delectatur, et anima in ipsis affligitur, ita ut carne et anima omnia opera hominis perficiantur,  quoniam anime mala displicent, que carni placent, quia caro mortalis est, anima uero immortalis, animaque absque carne uiuit, earo autem sine anima uiuere non potest. Anima nempe rationale spiramen est, atque in habitaculo cordis sapientia ipsius est, qua omnia computat, et disponit, uelut paterfamilias in domo sua omnes res suas ordinat, atque inde etiam habet prudentiam, qua uasi suo cuncta utilia recte constituit, sicut et cor a pulmone tegitur, et ex hoc quoque discretionem ad se colligit, omnia iuste diuidendo, ut etiam uiscera hominis recte et discrete sibi coniuncta sunt. Nam anima ignea est, unde et omnia itinera que cordi deputat calefacit, et in unum coquit, insimul ea retinens,  ne alia ab aliis disiungantur, eaque implens, ne ulli eorum quidquam desit, atque sic etiam cum sapientia in cogitationibus prudenter omnia officia corporis ordinat: in bona quoque et sancta intentione per fidem ad Deum ascendens, quoniam ab ipso se missam cognoscit. Sicut enim humiditas ab inferioribus corporis ad cerebrum ascendit, ita et anima cum sancto desiderio Deum cognoscendo omnia officia corporis hominis sursum trahit, et ut iterum eadem humiditas descendit, inferiora corporis implendo, sic etiam anima corpori condescendit, ne officia illius in offensione Dei operentur.

Quod sicut cerebrum et intestina dum humoribus redundant purgatione indigent, ita etiam er et terra tempore autumni, ille per fila longa et coagulata, hec per spumam sordidam quibusdam locis purgari  uideantur, et quod eodem modo caro ueneria exsudatione exsiccari, anima penitentie labore expiari comprobetur.

XXuI. Cerebrum etiam impletum ex se rheuma spumat, uisceraque cum impleta fuerint egestionem faciunt, et ista frequenter in homine sunt, sicut et humor et calor super terram descendunt, eamque germinare faciunt, sed postquam fructus ipsius maturitatem pleniter acceperint, humor et calor sursum retrahuntur. Quapropter in initio frigoris cum hiems appropinquare uidetur, er sursum tendit, et de calore solis aliqua parte coagulatur, qui sicut fila se prolongando uolare, et tunc etiam de superiori humiditate terra mollescit, et sordidam spumam euomit; similiter cum officia carnis implentur, caro  sudorem emittit; et sic in ipsa delectatio exoritur, et deinde homo per gustum delectationis operari incipit. Sed cum anima in scientia sua senserit secundum uoluntatem et concupiscentiam carnis se opera fecisse, carni multoties afflictionem peccatorum inspirat, quia malum operata est, et deinde a concupiscentia carnis se subtrahit, ne peccatum sciat, et ita etiam corpus optat a peccatis abstinere. Et anima nequaquam omittit quin corpus affligat, et asperitatem de factis peccatis ei inferat, et ideo in afflictione homo semper est, ita scilicet ut anima querelam contra carnem habeat, et caro delectationem nutriat; quapropter et in opere peccati uelut in egestione malum cognoscitur. Anima quippe multoties in delectatione carnis operatur, quam postea  repudiat, sicut etiam humore et calore terra tacta inutiles et utiles herbas germinat. Ac etiam cum peccatorum diuturna consuetudo peccata homini infesta facit, tunc anima corpori multoties inspirat, quatenus penitentiam illorum a Deo querat, uelut etiam humor et calor sursum sepius retrahuntur, et sic in medio istorum homo et malum et bonum operatur. Aliquando etiam cum caro hominis delectationem suam inspicit, anima ad calorem rationalitatis se extendit, quamuis per terrenam inhabitationem sepius impediatur, quoniam cum per fortitudinem corpus coagulationem conceptionis sue retractat peccando, tunc rationalis anima refrigescit carni consentiendo. Sed tamen deinde eadem  anima ad rationalitatem se sursum extendit, cui et praua opera exponens cor hominis etiam tangit, et illud gemere et lacrymari facit, et hoc modo carnem superat, ita ut corpus pro uiribus anime effectum peccatorum non perficiat, sed de superiore rore sancti Spiritus tactum pristinam duritiam deponat, et peccata sua considerans, illa quasi pro luto computet.

Quia uas cerebri superioris ignis solem accendentis uicem teneat, et humor aquosi eris eiusdem solis et calori temperamentum, et cursui terminum ne subiecta concremet prebeat, et quomodo secundum hec anima sub potestate Dei et iudicio posita, et rationalitate sibi indita discrete et se et corpus suum in omnibus regere debeat.

XXuII. uas itaque cerebri, quod cum fronte ad  oculos extenditur, superiorem ignem notat, sub quo sol ardet, cuius ignis cum leni humiditate aquosi eris permistus est, idemque humor punctum est solis, per quod ille terminum loci sui transire non potest; et humor iste per puritatem etheris ad solem ascendens ardorem illius mitigat, ne ea que in terra sunt nimio feruore suo consumat. Sic et anima scientiam et rationalitatem cum manifesta uerecundia et salubri circumspectione in se habens, potentiam Dei ostendit, sub qua fortitudo illa est que felicia suspiria mentibus fidelium hominum immittit; eademque suspiria iudicium fortitudinis Dei retinent, ne in multa seueritate se demonstret, atque per ueram penitentiam eiusdem fortitudinis examinationem ita deliniunt, ut peccata hominis  quando ille penitet obliuioni tradat. Sed et quemadmodum uentus ignem ardere facit, ita et rationalitas animam hominis mouet et illuminat. Rationalitas enim in anima est quasi uentus, et quasi lumen in igne; et anima spiraculum est a Deo in homine missum, quod indeficiens et rationale est, et sicut ignis sine ardore ignis non esset, ita et anima sine rationalitate intelligibilis non esset, cum cetera creatura irrationalis uelut uentus pertranseat, quia flammans ignis non est. Nam rationalitas animam cum scientia ubique ducit, mille modis ea considerando: et cognoscendo que homo facit, unde etiam cum ipsa anima bonum in scientia sua intelligit, in gaudio sicut sol ardet, et celestis est. Sed tamen in hoc ardore celestium anima semper manere non  potest, quoniam caro hominis deficeret, et ideo anima refrigerium in aliqua re corpori infert, quemadmodum Filius meus in mundo corporaliter manens modo orauit; modo laborauit, et deinde corpus suum recreauit, et hoc absque peccato fecit, quia sine peccato conceptus fuit. Quemadmodum etiam punctum solem retinet, ne metam suam transeat, sic et anima corpori consentiendo illud temperat, ne deficiat; et hoc in magna puritate facit, quatenus corpus hominis prauis operibus non derideatur, et ne etiam pro nimia celesti intentione exterminetur, uelut humiditas solem temperat ne consumatur. Anima itaque discretionem in omnibus amat, et ideo quoties corpus hominis absque discretione aut comedit, aut bibit, aut aliud quid tale indiscrete fecerit,  uires anime scinduntur, quoniam omnia cum discretione agenda sunt, quia homo in celestibus semper esse non potest. Et ut per nimietatem estus solis terra scinditur, et per incongruentem pluuiam germen utiliter non exsurgit, sed per rectam coniunctionem caloris et humoris terra queque utilia germinat, ita etiam et per iustam temperantiam omnia opera celestium et terrestrium discrete et bene ordinantur et perficiuntur. Hanc autem discretionem illi cum quibus celum illuminatum est dilexerunt, et adhuc diligunt; sed diabolus eam habere noluit, nec habere uult, quoniam uel in nimiam altitudinem, uel in nimiam profunditatem tendit, unde cadens non resurget.

 Quod sicut nigredo cerebri calore et humore coagulata flegma uel liuorem corpori hominis diffundit, sic et niger ignis, qui in secundo circulo est, tempestales et fulgura mundo inducat, et in hunc etiam modum anima elatione et caro concupiscentiis corrupta, diuersa ad inuicem altera alteri resistendo certamina habeant.

XXuIII. Sed et cerebrum quamdam nigredinem superius habet, quia anhelitus hominis humidus existens humiditatem illam sursum mittit, que in fine suo ubi ultra non procedit, nigredinem facit, et nigredo hec ardori resistit, ne idem cerebrum in feruorem erumpat, uelut etiam niger ignis lucidum ignem retinet, ne terminum suum transeat; eademque nigredo cerebri flegma et liuorem reliquo corpori immittit, quemadmodum et niger ignis iste  tempestates, tonitrua et grandinem multoties super terram producit. Isto modo anima cum scientiam suam in fauore elationis sursum extendit, per illum eam quasi superius denigrat, quoniam suspiria hominis ibi in elationem extenta puritate uere lucis carent. Unde etiam et ipsa turbulentia superne fortitudini hoc modo repugnat, quod eadem fortitudo calore celestium desideriorum eamdem scientiam non excitat, sicut et uindicta Dei, que peccata hominum paulatim examinat, potentiam eius multoties retinet, ne peccantem hominem omnino conterat. Et tenebrositas eiusdem scientie concupiscentiam et temeritatem peccatorum negligenti homini sepius infert, quia supernum iudicium non inspicit, ut etiam idem iudicium in uindicta diuersos excessus  delinquentium conterit. Anima utique quoniam amplexionem dilectionis ad corpus cum quo operatur habet, sepe illi consentit, et cum iterum nigredinem consensus istius in ignea rationalitate agnouerit, carnem per penitentiam se affligere facit, et iterum illam confortat, ne homo in sensibus suis deficiat. In corpore namque hominis anima manet, secundum quod illud in humoribus suis inuenit, ut etiam apis fauum cum melle in uase suo operatur, nunc scilicet purum, nunc autem turbidum. Quando enim anima cum ignea rationalitate sursum hoc modo ascendit, ut corpus ascensum illum tolerare non possit, tunc iterum descendit, et corpus confortat, quia caro uelut terra fragilis est, et sic anima et corpus diuersa certamina inter se  habent, quoniam homo lucida et tenebrosa opera cum anima et carne operatur.

Quod ita cerebro totum corpus hominis quemadmodum sole, qui medius planetarum est, superiora et inferiora roborentur, et de eo quod tribus partibus mundi a sole illustratis, quartam Deus tenebrosam et frigidam reliquerit, et mystica horum ratio secundum interiorem hominem.

XXIX. Et sicut prefatum est, per uires cerebri totum corpus hominis retinetur, quemadmodum et per solem superiora et inferiora roborantur. Sol namque in superiora et subteriora lucet, totumque firmamentum, excepta plaga aquilonis, circuit. Cum enim Deus totam terram cum creaturis roborauit, unum locum uacuum dimisit, quatenus creatura cognosceret  que et qualis claritas Dei esset, quoniam per tenebras lux honoratur, et lucide parti tenebrosa pars ministrat, uacuus locus existens, quia Lucifer illum elegit quando Domino suo equari uoluit. Sol quoque in oriente oritur, et in meridie in ardore suo magis et magis fortior est; sed post meridiem in occasum se declinat, et sic cursum suum usque in mane perficit. Et quia in partem aquilonis non procedit, ideo in mane et circa uesperam frigiditas in terra est. Ego autem qui sine initio sum ignis sum, per quem omnia luminaria accenduntur, lux que tenebras obtegit, nec tenebre lucem comprehendere ualent. Itaque lux tenebris se non admiscet, nec tenebre ad lucem transire possunt. Sicut enim homo in bona scientia, que lumen  ueritatis existit, a Deo constitutus est, et ut in mala scientia, que uacuum locum habet in quo nulla constitutio meritorum aut premiorum est, ad malum declinat, sic etiam in homine celum et terra, lux et tenebre signantur. Per scientiam utique omnia opera hominis reguntur, ut etiam per spiritum fortitudinis cetere uirtutes continentur, quia idem spiritus et in spiritalibus et in secularibus causis uiget, hominemque ab insidiis antiqui serpentis defendit, qui uacuus ab omni felicitate, claritatem Dei demonstrat, ut per malum id quod bonum est cognoscatur, quoniam seruus domino suo subiectus esse debet. Fortitudo enim inceptione et in actione bonorum operum robusta existens, post completionem eorum in illo mala deuitat, et  sic ad initium suum recurrit, nec malum appetit, quia tam in initio quam in fine peruersitatis calor Spiritus sancti non adest, sed torpor et negligentia hominem ad nociua pertrahens. Sed ille qui sine principio est lumen hoc existit, quod omnia lucentia incendit, et omnes aduersitates tenebrarum depellit quoniam ab ipsis exterminari non ualet. Et ut fidelis homo a Deo regitur, et sicut peruersus ab eo alienatur, ita et in homine quelibet elementa ordinate distincta sunt. Anima quoque uelut ignis apparet, sed rationalitas in ipsa quasi lumen est, et rationalitate que lucida est, hoc modo perfunditur, quemadmodum mundus sole illuminatur, quia per rationalitatem omnia opera que in homine operatur, preuidet et cognoscit. Homo quippe gustum  et desiderium in se habet, atque per hec duo sanguis in uenis ipsius cum calore medullarum mouetur; et sic idem homo operatur, quemadmodum rota cursum suum peragit, cum ad currendum impellitur, quoniam corpus gustum et desiderium habens animam hac et illuc impellit, ita ut secundum eosdem impulsus illa gressus suos multoties dirigat.

Quid significet in actibus hominis ortus uel occasus solis, et quid nunc nubibus uel nimietate tempestatum occultatus non apparet, nunc his abstersis lumen suum terris restituit.

XXX. Sol etiam nigra nube obscuratus, atque fulgure et tonitru, et nimietate pluuiarum obrutus  non apparet, sed illis omnibus cessantibus iterum lumen suum effundit, in hoc animam hominis demonstrans, quia cum illa per corpus ita premitur, ut secundum concupiscentiam carnis operetur, rationalitatis lumen in ipsa obnubilatur, quoniam ira sicut fulgor, et auaritia uelut tonitrus, et illicita carnis desideria, quemadmodum nimietates pluuiarum sunt. Sed cum deinde per penitentiam ab his se purgauerit, iterum in claritate ueri luminis illustratur, sperando quod liberari et saluari possit. Rationalitatem itaque anima exspirat, uelut ignis scintillas emittit, et per eam celestia et terrestria discernit. Quapropter etiam si corpus per eam ita superatur, ut iusta et bona opera operetur, de eterna uita gaudebit; uel si hoc modo per corpus  opprimitur, quatenus bona negligens id quod malum est faciat, semetipsam tartareis locis immittit. Diabolum quoque repudiat, qui Deo similis esse uoluit, et per hoc a parte aquilonis separatur, quod siue bonum siue malum operetur, Deum se non nominat, sed a Deo creaturam per rationalitatem cognoscit. Ipsa quoque terrenum uas suum multoties docet ut opera que celestia sunt faciat, iterum concupiscentiis carnis consentit, de quibus se iterum extorquens, uas suum affligit, cum ad officia sua ascendit, omnia mala in eodem uase suo per penitentiam excribrans, sicut hordeum a tritico eiicitur. Hec anime opera sunt, quoniam quando illa bonum operatur, est quasi sol cum in meridie ardet; cum autem ad malum anhelat, est uelut sol cum ad occasum  declinat; sed eum deinde per penitentiam resurgit, est ut sol cum a tempestatibus splendorem suum auertit. Sed tamen cum homo per uires anime crescit, uenis et medullis suis nondum impletis uel roboratis, propter teneritudinem corporis ea que celestia sunt nondum cognoscere potest, nec etiam penas infernales discernere ualet, quia corpus suum ad perfectionem nondum excoctum est; unde etiam anima cum uase suo tunc uacat, quoniam idem homo timorem tunc non habet, quemadmodum et homines in prima etate mundi timore legis carebant. In plena uero etate hominis anima cum corpore roboratur, illudque bona opera facere cogit; sed corpus a uoluntate ipsius declinat, uires suas secundum concupiscentias carnis exercens, et hoc  quandiu uiuit facere satagit, nisi per penitentiam uiribus anime refrenetur.

Quia frons inter cerebrum et oculos consistens, ita infirmitates que de cerebro et stomacho nascuntur colligit, quemadmodum luna ea que de superioribus descendunt et de inferioribus ascendunt recipit; et quod oculi albugine et pupillis in humore suo purum etherem, stellas et uaporem de subiacentibus aquis ascendentem insinuent, et multiplex horum in qualitatibus animi consideratio.

XXXI. Ut autem predictum est, a fronte usque ad extremitatem nasi puro ethere designato, frons inter cerebrum et oculos existens constitutionem cerebri et oculorum sustinet, et infirmitatem que de cerebro et stomacho nascitur in se continet, uelut  ut etiam luna sub sole stellis circumdata, ea que de superioribus descendunt, et que de inferioribus ascendunt, multoties recipit. Oculi enim, qui plurima conspiciunt, stellas firmamenti, que undique lucent, ostendunt. Nam albugo eorum puritatem etheris, claritas quoque ipsorum splendorem illius, pupilla uero stellas, que in eodem ethere sunt, designat; humor uero eorum, humorem quo idem ether a subterioribus aquis humectatur, ne a superiori igne ledatur, demonstrat. Hoc itaque est, quod inter scientiam et circumspectionem anima in uera penitentia locata, uas suum per gratiam Dei ad penitentiam impellit. uerecundia quoque inter scientiam et circumspectionem degens, uiam illarum notat, quia recte incedit, cum pudicitiam amat, atque  noxia queque in se occultando ad nichilum redigit, ne in palam prorumpant, sicut et timor Domini fortitudine celestium uirtutum uallatus, eterna et caduca in semetipso bene moderatur. Circumspectio namque, qua fidelis homo quelibet bona sibi preuidet, ardens desiderium ipsius quod ad superna habet demonstrat. Consideratio enim circumspectionis, qua homo ea diligenter considerat que anime sue utilia uidet, sinceritatem uere penitentie appetit; perspicacia autem eiusdem considerationis decorem ipsius penitentie diligit, cum homo a peccatis se purgatum aspicit. Intentio quoque eius, que quasi pupilla oculi est, ardentia et lucentia opera que in illa sunt clarificat, sed indulgentia peccatorum, gemitus et suspiria, quibus penitentia  humore lacrymarum discutitur, ne potentiali iudicio Dei feriatur, exornat. Anima etenim undique circumspicit, unumquodque opus incipiens et operans, quoniam ignea est, et cum ere spirat, atque cum scientia et rationalitate omnia peragit et discernit. Nam anima in corpore roborata fortiter operari incipit, et hoc facere desiderat; sed quamplurime infirmitates, carnis uidelicet, in medullis, in sanguine et in stomacho ei occurrunt. Ex calore namque medulle sanguis hominis estuat, et ex pondere ciborum stomachi sanguis ardet; isteque infirmitates uiribus anime quoddam obstaculum sunt, quia de ardore carnis incestus, quem Satan dolose texuit, pullulat, atque ad animam de terrenis ascendit, illique proponit quia homo caro sit et eum  secundum carnem uiuere oporteat. Unde et ipsa per corpus quod deorsum est, multoties cogitur mala cum illo operari. Opera quippe anime cum mobili corpore sunt, quemadmodum luna stellis circumdata est, ipsaque anima per scientiam artificiosa cum reliqua creatura est, ita ut opera artis eius, siue de superioribus, siue de inferioribus sint, in uase suo uideantur et cognoscantur, uelut stelle aut lucide aut obscure in firmamento lucent. Candida etiam scientia quasi albugo oculorum in homine apparet, intellectusque uelut claritas eorum in eo fulget, et rationalitas quemadmodum pupilla ipsorum in eo lucet. Quapropter etiam homo sic ad celestia tendere gemendo et flendo cogitur, ubi se  indignum premio eterne remunerationis estimat, quoniam multis peccatis se oneratum nouit, ideoque ut penas iudicii tantum euadat, contendit.

Quibus ex causis et lacryme de humoribus corporis collecte ab oculis, et pluuie ab aquis inferioribus sursum tracte e nubibus defluant, et diligens horum secundum affectiones anime expressio.

XXXII. Et cum homo aut letitia aut tristitia in corde suo commouetur, uenule cerebri eius, pectorisque, et pulmonis ipsius etiam concutiuntur, unde et uenule pectoris et pulmonis humores sursum ad uenulas cerebri mittunt, illeque eos suscipientes oculis infundunt. Sicque hominem ad lacrymas perducunt, quemadmodum cum aut in initio augmenti seu detrimenti lune firmamentum per  uentos commotum strepitu suo mare aliasque terrarum aquas concutit, ille fumum et humorem de se producunt. Sed nubes ipsas, fumum scilicet et humorem, excipientes ad lunam extendunt, quos illa uelut sitiat ebibens, iterum ad nubes remittit, pluuiamque congruentem illas producere facit, quoniam hoc modo de subterioribus aquis quas nubes sursum trahunt, iterumque remittunt, pluuia super terram descendit. Sic etiam cum anima in homine aliquando, uel ex securitate saluationis sue gaudet, uel quasi de pressura peccatorum suorum meret, scientia hominis cum conscia confessione penitentie per timorem mouetur, atque cum his suspirando sursum erigitur, operaque illius circumspiciendo, lacrymas ab ipso educit, eumque  plangere facit, quia cum timor Domini hominem concutit, ipsum sitibunde in gemitibus fiere compellit. Unde fit ut cum homo interdum aduersitatem secularium rerum deflet, animum multoties ad appetitum celestium, neglectis secularibus, retorqueat. Nam cum homo a Deo recedit, et eum in obliuionem ducit, mox anima eius contremiscit; unde et omnia membra hominis, que uiribus illius impleta sunt, in alienam uiam commouentur, quasi Deus uenerandus et timendus non sit; sed illa uasi suo uerecundiam et confusionem peccatorum proponit, illudque suspirare facit, ita ut suspiria hec lacrymas educant. Et sic de suspiriis et lacrymis istis uiriditas penitentie exsurgit. Quapropter et ipse in operibus bonis denuo suscitatus, grauamina  peccatorum suorum in tanta diligentia et penitentia examinat, ut carnes membrorum suorum aliquantulum exsiccentur, et tanta amaritudo in corde ipsius crescit, ut intra se multoties dicat: Utquid ad tanta crimina natus sum? Cum anima mea in Deum peccaui, et cum ea penitentiam ago ad Deum suspirando, qui formam Ade de uirgine dignatus est suscipere. Unde et ego confido quod me non despiciat, sed a peccatis meis absoluat, et etiam per uultum sancte humanitatis sue, in uera fide me penitentem suscipiat. Tunc anima et corpus in unum se coniungunt, et concordes ad Deum anhelant, quoniam anime peccata nequaquam placent, sed tantum ex stupore carnalis concupiscentie  carni cogitur consentire, quia si delectationem anima ad peccatum haberet, homo in luto peccatorum semper sordesceret. Nam in peccatis anima non delectatur, quamuis illa cum corpore operetur, ut etiam elementa que hominem sustinent, ipsum ad peccatum non cogunt, sed tamen eum per iudicium Dei in peccatis diiudicant, in operibus autem bonis suauitatem et lenitatem super illum ostendunt. Et quoties anima cum corpore mala operari cogitur, illud tristitia replet, quoniam eadem opera sibimetipsi displicent, sed cum id quod bonum est cum corpore perfecerit, idem corpus gaudere facit. Quapropter etiam homo qui bonum operatur, per gratiam Dei, ipso nesciente, ab hominibus diligitur; qui aliquando in tantum proficit,  ut bona inexplebiliter operari appetat, quemadmodum etiam angeli uultum Dei inspiciendo, contemplatione eius extediari non possunt. Anima quoque ipsius gaudium bone operationis habens corpori condescendit, illudque a peccatis concutit, atque per humilem penitentiam suspiria et lacrymas ei immittit, quatenus ad uirtutes uirescat, uelut etiam nubes aquas sursum trahunt et iterum remittunt.

Quia sicut nulla forma uisibilis sine nomine, ita nec sine mensura sit; et quid in interiori homine equalis exteriorum mensura oculorum significet.

XXXIII. Ut autem nulla forma uisibilis sine nomine est, sic nulla sine mensura est. Unde etiam  ambo oculi hominis equalem mensuram habent, atque speculatiua uasa eorum in circuitu suo equalia existunt. Deus enim uirtutes a uitiis, sancta quoque opera a peccatis separauit, uelut creaturas que homini note sunt formis et nominibus suis ab inuicem discreuit, ita ut etiam homo in circumspectione que sibi, quemadmodum in oculo, quelibet bona preuideat, et etiam in consideratione bone intentionis sue, sinceram equalemque discretionem habeat, ne si in bono modum excesserit, in profundum corruat, aut ne si in malo nimietatem apprehenderit, in desperatione omnino pereat.

Quia iudicium rationalis anime et bono premium et malo penam debeat constituere, et quod ad comparationem eterne retributionis nulla penitentia  sufficeret, etiamsi arenam omnem et maris guttas transcenderet.

XXXIu. Anima quoque in rationalitate ostendit que et qualia peccata sint, modumque peccandi et penitendi demonstrat. Ex uiribus enim anime homo ad penitentiam imbuitur, cum omni studio peccata sua per penitentiam affligit, uelut pluuia ignem exstinguit; sed tamen, ad comparationem eterne glorie et ineffabilis retributionis, uix considerare poterit quomodo saluandus sit. Nam si penitentia nominis supra arenam et supra aquas maris esset, saluationem tamen gaudii sui pro ineffabili gloria eterne uite uix considerare posset. Et o ubi inuenitur iste qui concupiscentias carnis  sue non impleat, a peccatis declinando? Scientia namque rationalis anime in duobus modis est, quia bonum cognoscit, et malum sentit, bono scilicet premium, et malo penam constituens; atque hec officia anime sunt, quibus corpori adest multoties operando, secundum quod illud expostulat. Unde et homo ut dies est in bonis, et ut nox in malis.

Quia sicut homo oculis et ceteris sensibus confortatur, et celum sole, luna et stellis, uicaria sibi luce subuenientibus, illustratur, ita et anima uere operibus penitentie illuminetur, et suspiriis uel lacrymis cito a peccatis diluatur.

XXXu. Homo quoque per oculos uidet, per nasum odorat et per os gustat; sicut etiam per uim solis et lune a summis stellis, que ipsis cum ministerio  adsunt, quidam radii aliquando in cetera sidera mittuntur, ita ut alterum lumen ab altero excitetur. Anima quippe, cum praua et turpia opera uidet, tristatur, et cum ea per malum rumorem quasi per odorem intellexerit, suspirat, atque cum ea quasi per gustum cum corpore perfecerit, hominem lacrymas effundere facit, illique penitentiam immittit per scientiam, suspiria per rumorem peccatorum, lacrymas autem per effectum eorum. Illuminatrix uero anime penitentia est, et in ipsa suspiria et lacryme sunt, et uelociter culpas in homine diluit, in qua suspiria et lacryme generantur, que uere penitentie adsunt, quemadmodum etiam per spiritum fortitudinis et timoris Dei cetere uirtutes excitate fidelem hominem efficaciter  illuminant.

Quod sicut mento caput et superiora per nubes sustentantur, sicut etiam ossa in homine per ignem durantur, et per frigus medulle coagulantur, et in mundo terra per estatem et hiemem ad fructificandum excolitur, ita et mentes fidelium igne Spiritus sancti et rore compunctionis ad quelibet bona corroborantur, et inertia torporis et negligentie debilitantur.

XXXuI. Ut omnia que in capite hominis sunt per mentum continentur, tali etiam modo cuncta predicta in statutis locis suis per nubes sustentantur, quod designat ut mentes fidelium stabilitatem bonorum operum ita arripiant, ut in bonis perseuerantes ad celestia perueniant. Aestus etiam ossa et frigus medullam in homine significant, quoniam  anima per ignem ossa coquit, et per frigus quod in uas suum trahit medullam coagulat; sic etiam per estatem, et hiemem tota terra probatur, ita ut fructus eius per frigus firmamenti sub terra coaguletur, et per calorem illius soluatur. Calor etenim solis et humor de aquis in nubibus ita se coniungunt et admiscent, ut per hec omnis fructus in terra regatur et firmetur, quia calor solis et humiditas aquarum totam terram quasi colendo ita fructificant et perficiunt, sicut tornator uasa sua ad perfectum perducit, tanta quoque firmitate in nubibus ad inuicem copulantur, ut nequaquam ante nouissimum diem intrando et exeundo, nec hac nec illac se spargendo dissipentur aut separentur.  Et anima in homine per ignem sancti Spiritus ad quelibet bona roboratur, atque per frigus torporis et negligentie debilitatur. Ignis quippe fortitudinis et compunctio mentis hominis se in inuicem admiscentes, bonum fructum in homine proferunt, hominemque in omni utilitate ita confortant et exornant, ut nequaquam a seruitio et dilectione Dei separari possit. Nam cum homo molestiam et tedium peccatorum incurrerit, per eamdem molestiam peccata in ipso ita constringuntur uelut per densum fumum ignis deprimitur, ne in uiribus suis ardeat. Cum enim per uires anime, uoluptas carnis in mente hominis dirumpitur, mox suspiria ad celestem patriam in eo texuntur, quemadmodum per apem fauus cum melle  in uase ipsius edificatur, ubi etiam noua et uetera eiusdem hominis opera simul admista, cum uera humilitate regantur, ne per calorem superbie combusta arescant. Per ignem itaque Spiritus sancti, et per humiditatem humilitatis fructifere uirtutes in uase Spiritus sancti, in quo sapientia mansionem sibi edificat, perficiuntur, ita ut idem homo uirtutes que serenissime coram Deo et angelis eius sunt, ad se colligat, quasi in odore omnium aromatum, ubi deinceps non deficiunt.

Item de utilitate sensuum in homine et siderum in mundo, et quod dolus diaboli, quo Euam decepit, et originale peccatum toti per eam posteritati transfudit, quasi nebula sit, que de nociuo ere consurgens terram obtegendo et fructus ledit, et ne claritas diei cernatur uisum prepedit.

 XXXuII. Sed et per uisum oculorum, auditus, odoratus rationalitasque oris et tactus reguntur et cognoscuntur, sic utique ut sciatur uel quid sint, uel quomodo sint, sicut et per solem ac lunam et per stellas omnis constitutio firmamenti regitur et illuminatur. Homo enim per oculos uidet, que cum sapientia cognoscit, eademque per auditum, odoratum et per gustum capit. Que autem in pectore sua congregat, ea per scientiam scit, sed ea per oculos non uidet. Nam et serpentinus dolus occultus erat, qui se tunc manifestauit, cum Euam primo interrogauit quod illa nesciebat, eamque decepit, quoniam ipsa sine dolo fuit. Istud initium in primo originali peccato per deceptionem diaboli exortum est, ipsumque est quasi nebula que de  nociuo ere surgit, totam terram obtegens, ne purus dies inspici possit, et que opera sapientie quasi designando corrodit. Sic quoque dolus nec iocunditatem, nec gaudium habet, nec in ulla parte in quiete est. Hec etiam designant, quod ad intentionem hominis quilibet sensus ipsius declinat, sicut et uirtutes ad correctionem ipsius festinant, cum hoc a Deo poposcerit. Quo enim intentio hominis eum ducit, illuc quoque et sensus suos dirigit, sed tamen cogitationes cordis ipsius quandiu in occulto manent nesciuntur. Sic etiam nec Eua cum a diabolo decepta est, calliditatem illius nouit, quoniam ille se totum ita obtexerat, ut dolus ipsius a primo parente uideri non posset. Unde et  omnem mundum in malo euertit, quia nichil boni in se habuit.

Quod supercilia ad munimentum oculis data itinera lune designent, menstruis crementis et detrimentis obnoxia, et quod secundum hoc anime inter prospera et aduersa in timore Dei constantia et securitas tenende sint.

XXXuIII. Supercilia uero hominis itinera lune declarant, uiam scilicet alteram, qua ad restaurationem sui sub solem uadit, alteram autem, qua a sole incensa recedit. Et supercilia defensio et munimentum oculorum sunt, uelut et luna tutamen et nutrimentum stellarum est, quia dum a sole incensa crescere incipit, ignem tam a stellis quam a sole recipit, in hoc illis subueniens, ne in nimietate ignium superabundent; et dum in detrimento est,  ignes suos stellis non autem soli infundit, quoniam ille uelut princeps existens, in uno statu semper est. Hoc quoque modo anima constantiam et securitatem in homine ad timorem Domini mittit, que quasi uia illius sint, quia dum homo Deum timet, interdum prosperitas, interdum quoque aduersitas ei occurrit, in quibus eum recte incedere oportet, ita ut nec de prosperitate eleuetur, nec de aduersitate opprimatur. Unde et cum spiritu fortitudinis munitur, se robustum in omnibus ostendit. uirtutes enim iste protectionem intentioni hominis faciunt, quemadmodum timor Domini fundamentum et scutum aliarum uirtutum est, quoniam cum ipse fortitudine induitur, ceteras uirtutes ad se colligit, easque et fortitudine et timore munitas ostendit,  ubi hominem celestibus desideriis tam in aduersitate quam in prosperitate inherere facit.

De naso, ore, auribus, quantum in homine ualeant, et quid diuersi effectus eorum in exterioris mundi elementis et in interioribus anime significent, et quod in omnibus exempla sanctorum sequenda sunt.

XXXIX. Sed et a naso usque ad guttur, aquoso ere cum sibi supposito forti et albo lucidoque ere premonstrato, nasus hominis erem qui aquas mouet significat; os uero in rationalitate humiditatem earum demonstrat, aures autem strepitum et sonum ipsarum aquarum manifestant, que per uentum aquosi eris et per eleuationem nubium conuenienter inundant. Nam auditu auris interiora hominis concutiuntur, sicut et sono superiorum  aquarum elementa penetrantur, et humore os rationalitatis perfunditur, uelut humiditate earumdem aquarum superiore humectantur, ne ariditate consumantur, atque odore nares replentur, sicut et ere eedem aque commouentur. Quod autem nasus sursum ad superiora in longitudine tendit, hoc est quod er iste qui aquosus est in puritatem superioris etheris et in ardorem superioris ignis humores suos transmittit, et ab eis temperamentum fortitudinis ne diffluendo dissipentur aut dissoluantur recipit. Per nasum quoque cerebrum et uene purgantur, quia etiam eadem elementa interdum commota, humore et fumo in superioribus multoties expurgantur. Purus enim ether humiditate aquosi  eris, ut prefatum est, perfunditur, quemadmodum penitentia operibus et exemplis iustorum illuminatur, et ut auditus aurium uerba scientie capit, in qua uerba eius sonant. Flatus quoque odoris et humiditas rationalitatis oris in unum se coniungunt, madidumque humorem habent; et sicut etiam aqua fluit et sonat, et humiditate sua totam terram perfundit, similiter et aquosus er superiora elementa humectat. Spiramen etiam anime rectum iter per nasum et per os habet, quod extra terminum suum nec ascendit nec descendit, sicut et idem aquosus er itinera sua ut positus est tenet. Hec etiam designant, quod anima dono Dei in homine facta, cum discretiuo intellectu boni odoris intente gustat exempla iustorum, que illi uerborum  uiriditate auditus aliorum infuderat, interna cordis concutit, quatenus gratia Spiritus sancti perfusa, odorem uirtutum omni desiderio retineant. Quapropter et temperantia odorem beatitudinis recipiens, et considerans opera fidelium, que tam bonis insistendo quam a malis per penitentiam desistendo perficiunt, potentie Dei committit, ne per immoderationem dissoluantur, quia per temperantiam boni odoris scientia hominis purgata, ipsum in bonis ubique robustum reddit. Penitentia quippe ueris gemitibus multoties subleuatur, ubi uera et sancta uerba edificatione fidelium proferuntur. uirtus enim recte moderationis in his esse debet, quatenus omnia opera sua homo bene disponat, et se ad celestia iusto intuitu ita attollat,  ne modum suum excedat. Et ut in aquoso ere quidam sufflatus est, qui cum humiditate roris super terram descendens, uiriditatem et ariditatem fructuum temperat, in estate scilicet uiriditatem, in hieme uero ariditatem; et ut per sufflatum istum fructus terre uires recipiunt, ita et per os hominis totus homo pascitur; et sicut per splendorem solis mundus illustratur, ita etiam per eumdem sufflatum omnia superiora spiramina temperantur et producuntur. Similiter per exempla iustorum compunctio in fideli homine aliquando exoritur, que illi uiriditatem bonorum operum et ariditatem malorum infert, uidelicet cum quasi in estate bona appetit, et cum uelut in hieme  mala contemnit. Hoc modo in his iustitie fructibus delectatus et pastus, ut celestibus desideriis semper intendat.

Quod in lingua hominis inundatio aquarum ostendatur, et quid per eamdem exteriorem fluctuum inundationem in interioribus figuretur.

XL. In lingua uero eleuatio aquarum, qua ad inundationem sustolluntur, ostenditur, quia ut per linguam uerba formantur, ita per eleuationem ipse aque in undas procreantur. Per quod designatur quod anima celestibus desideriis inesse desiderans, uas suum ad laudes Creatoris sui impellit, illudque assiduas orationes cum deuotione mentis proferre facit. Et anima de humiditate mouetur, et de igneo strepitu sonat, atque per hoc quod ignea est Deum  cognoscit, et per hoc quod spiraculum est, ad Deum, qui spiritus est, anhelat. Que cum ea que bona sunt perficit, iustum iter habet, uelut purus er qui tenebrosis nubibus caret; cum autem putredinem peccatorum operatur, quasi inundatio aquarum est, que purum iter eris euertunt. Sed cum deinde a peccatis se amouerit, sicut in Euangelio scriptum est de uillico qui, peccata relinquendo et debita minuendo, ad misericordiam se conuertit, et cum post peccata gratiam Dei querit, ut eam uelut quatriduanum Lazarum exsuscitet, intima suspiria trahens, et correctionem sui quasi firmam sepem nectens, atque bonis operibus insistens, ne consuetudini peccatorum iterum appropinquet, penitentiam stabilem uelut firmamentum operatur, ne  denuo per inceptionem peccandi mala faciat.

Quid uirtutis uel fortitudinis per dentes, qui cauernosi sunt, nec medullam habent, in nobis exprimatur.

XLI. In dentibus autem retentaculum earumdem aquarum monstratur, quod secundum modum dentium forte et firmum est, uidelicet fortis et albus lucidusque er, qui aquas istas continet, ne modum suum excedentes dissoluantur. Per hoc ostenditur quod mens hominis cum gratia Dei per animam firmatur, et retinetur, ne per malas cogitationes nimis diffluat, ita ut eas sibi uoluntarie per illicita desideria attrahat, que etiam modo per opera peccatorum quasi tempestas, modo per penitentiam eorum quasi medicina in homine efficitur.  Dentes etenim hominis cauernati non sunt, nec mollitiem medulle habent, quoniam carne induti non sunt, sed per cerebrum atque per omnes constitutiones forme hominis, que secundum firmamentum posite sunt, coagulantur et obdurantur, et per calorem et humiditatem capitis in duritiam exsurgunt. Hec autem designant quod anima rationalis in equalitate infinita uita consistens, nec per corporis uegetationem incrementum, nec per eius defectionem accipit detrimentum, quoniam spiraculum ipsa omnipotentis Dei est, qui omnes creaturas in prescientia sua ordinatas per uerbum suum mirabiliter creauit. Anima namque corpus cui per Creatoris sui potentiam inuisibiliter infunditur, uisibiliter mouet, ac illud uiuificando inuisibilis in eo  manet, quemadmodum Deus omnem creaturam, quam ad ministerium hominis creauit, inuisibili quadam possibilitatis sue ui ex uiriditate terre, et eris calore, sed et aquarum humiditatem firmauit, et eidem anime indumentum, scilicet corpus, nature sue incognitum atque alienum preuidit.

Quare infans, cum ossa habeat, sine dentibus nascatur, et homines cum in senium declinant eosdem sepe dentes amittant, et quid secundum ista demonstretur.

XLII. Nam infans cum tener est, et fortitudinem sanguinis nondum habet, dentibus caret, quia etiam frigidus est, sed postquam sanguis in eo roboratur, et calore perfunditur, dentes eius oriuntur et confortantur. Cum autem ad senectutem peruenerit,  sanguis in eo minuitur, et calor in ipso attenuatur, dentesque eius iterum pro frigiditate in detrimentum et in commotionem conuertuntur. Sic et cum anima primum ex precepto omnipotentis Dei incorporatur, corpus suum, quod ex quatuor elementis creatum est, igne suo tandiu calefacit quousque per preceptum omnipotentis Dei inde transeat. Ipsa etiam anima in infantia hominis, propter innocentiam ipsius cum adhuc sugendo teneris cibis pascitur, in ipso multum gaudet, quia nondum peccata, sicut nec Adam ante preuaricationem pure et simpliciter uiuendo gustauit. Sed homo cum, per incrementum temporis confortatis ossibus, carnis et sanguinis sui robur acceperit innocentia cessat, quoniam gustus peccatorum in homine tunc surgit,  anima contra naturam suam operando in ipso depressa, et per corpus in peccatis uiuendo superata. Et quemadmodum post solis occasum splendor ipsius hominibus subtrahitur, sic ipsa post perpetrationem peccati, de amissione gaudii quod prius habuerat, gemens et plorans cruciatur. Gustus namque peccatorum corpus et sanguinem et omnia uiscera hominis per opus peccatorum contaminat; post peracta uero peccata, homo tedio peccatorum suorum in dolorem cordis per suspiria anime multoties coactus ducitur.

Quomodo uel unde dentes in pueris formentur, et quare graui interim dolore constringantur, et horum in nobis significatio.

 XLIII. Cum autem infans tener est, liquor de cerebro illius ad gengiuas descendit, et cum ceteris quibusdam humoribus cauernulas in illis facit, in quibus etiam usque ad prefatam maturitatem latet, uelut flosculi per hiemem in ramis arboris latent. Sed cum deinde fortitudo sanguinis et calor quasi estas in illo exsurrexerit, idem liquor cum aliis humoribus et calore sanguinis coagulatus, in dentes erumpit, quemadmodum cum calor estatis superuenerit, flosculi in ramis arborum apparere incipiunt. Infans enim priusquam dentes in ipso oriantur, gengiuis per liquorem cerebri ceterosque humores cauatis, graui dolore infirmitatis interim tenetur, qui postea puerili etate transacta, in plenitudine sanguinis sui constitutus, sanctitate anime  per gustum carnis in eo iam deficiente, lasciuiam amplectitur, ideoque homo illius etatis sub magna custodia timoris habendus est. Ita et anima corpori dominatur, dum homo adhuc in dubio positus cogitat quid eligere uel agere uelit, uel quid non; que tamen in corpore sine mora quasi captiua ducitur et ligatur, et quando homo gustu peccati per feruentem sanguinem coagulato malum committit, ipsa quoque cum corpore suo contraria nature sue licet inuita operatur. Et quemadmodum calor estatis germina terre et fructus arborum ad maturitatem perducit, sic homo per feruorem sanguinis sui illecebris carnis delectatus, quelibet uitia prout ualet perficere non desistit.

 Quod dentes, qui cibos quibus homo alitur comminuunt et circumferunt, similitudinem molendini obtineant, et quomodo anima in interioribus suis ista imitetur.

XLIu. Dentes quoque, qui unumquemque cibum per cuius uires homo pascitur comminuunt et circumferunt, in similitudinem molendini positi sunt, quod cum ere aquarum circumfertur, et cuius lapidis circulus cum calore ardet. Sicut enim homo cibum quo reficitur dentibus suis conterendo temperat, sic etiam anima in ipso quidquid ipse secundum uoluntatem suam elegerit, ardenti studio operatur. Ipsa quoque anima, per quam homo sensum et gustum ad perficiendum quodlibet opus siue bonum  siue malum accipit, animo uelut molendinum per cogitationes circumcunte, illum ardentissime instigat, in modum ignis, qui per sufflatus follium inflammatus fortius ardet. Sic anima etiam in quatuor elementis ex quibus homo creatus est, quecunque uult homo per capacitatem rationalitatis operatur, per desideria cordis sui circumferens, sicut molendinum humana arte constructum per aquas uelocissime circumfertur. Et quemadmodum ad seruandam circuitus sui uelocitatem per artem hominis conuenienter et sepe firmatur, sic anime quandiu manet in homine per gratiam Dei in bono subuenitur, cui tamen alias in malo per suggestionem diaboli delectatio mala et consensus ingeritur.

Quia per mentum guttur et collum diuersa in corpore  habentium officia, et uarii in mundo nubium, et multiplices in anima uirtutum effectus indicentur.

XLu. Per mentum autem, quod quasi arcus incuruatum dependet, et faciem hominis eleuat, et per guttur quod omnem fortitudinem refectionis recipit, et uentri temperate immittit, et per collum quod etiam totum caput fortitudine sua sustentat, diuersitas nubium designatur, quarum quedam pluuiis grauate aliquantulum se deorsum inclinant, in serenitate uero uelut hilaritatem superiorum demonstrant. Quedam etiam cum uirtute eris terram tangentes, illam hoc modo contemperant, ut plenitudinem fructuum ad utilitatem reliquarum creaturarum proferat; quedam etiam, quemadmodum  columna, omnem uolubilitatem firmamenti ferendo conglutinant. Homo namque fiducialem spem per animam ad Deum extendens, cum duobus oculis rationalitatis, scilicet scientia boni et mali, celestem patriam et penas inferni cognoscit, quia facie sua, que per mentum eleuatur, quamlibet rem uisibilem conspicit, et qualis illa sit per intellectum considerat. Sicut enim homo per animam queque discernit, ita ea disponit, ut coram Deo et hominibus honeste fiant; sicut etiam guttur cibum quem recipit uentri pro confortatione temperate transmittit, quatenus homine per ueram et puram fidem hoc modo confortato, ipsa ad regalem sedem ueri Salomonis, qui Christus est, digne ualeat aspicere.  Fides enim cogitationes omnes que ex peccato in homine surgunt dissipat, cogitationes autem que ex ipsa in simplici ueritate procedunt, per suspiria anime ad uerum regem dirigit. Ipsa quoque fortis et uera uirtus ceteras uirtutes, ut collum caput, sustentat, et uelut nubes uolubilitatem firmamenti in modum columne sustinent, sic omnia bona et sancta opera, que celestem Ierusalem edificant, per bonam perseuerantiam in hominibus conseruat. Infideles autem qui, fide postposita, omnia opera sua per infidelitatem male operantur, coram Deo indigni, sicut cibus digestus cum fetore emittitur, sic penis infernalibus, nec immerito, deputantur.

 Quod per crines, qui caput decenter ornant exterius, roris uel pluuiarum gutte, quibus terra fecundata graminum uel fructuum decore uestitur, et interius innocentie et castitatis et humilitatis cultus, quo ante Deum fulget anima, demonstrentur.

XLuI. Sed crines de capite dependentes guttas pluuiarum ostendunt, que per nubes singulariter descendunt, et totam terram rigando per uiriditatem ad fructuositatem perducunt. Similiter anima, que in mortale et deficiens corpus infantis a Deo mittitur, illud uiribus suis uiuificando suscitat. Ipso quoque in naturali simplicitate adhuc persistente, anima quasi quadam eleganti ueste innocentie induta ualde decoratur, quia queque uitia, que ut tempestates sunt, depellit, fructuositatem omnium  uirtutum producens, in modum terre que per suauem pluuiam fructum suum germinando profert. Innocentia enim regina est circumamicta aurea ueste, per quam castitas intelligitur, cuius uirtutes sicut pluuia multiplicantur, et eiusdem castitatis caput humilitas est. He due uirtutes sibi in homine sociate celum laudibus resonare faciunt, et terram exemplis sanctarum uirtutum replent.

Unde fiat quod in quorumdam hominum capitibus capilli fortitudinem suam tenentes non eradicentur, et in quorumdam capitibus infirmati per caluitiem defluant, et quod secundum ista tam fertilitas quam sterilitas, et fructuum in terra exterius, et uirtutum in anima interius denotetur.

XLuII. Quod autem crines in quorumdam hominum  capitibus fortitudinem suam superius non euulsi retinent, ita ut non eradicentur, hoc in illis est, quorum caro ex humoribus humida existit, quoniam isti capillos nutriunt, quemadmodum et terra irrigua multitudinem graminis producit. Per hoc ostenditur quod anima per uires suas fructuosas uirtutes bonorum operum in illis hominibus operatur, qui deuotis mentibus uerba Dei libenter audientes per igneam inspirationem Spiritus sancti humiditatem lacrymarum in suspiriis et desiderio celestium sepe producunt. Istorum sancta intentio quasi in pinguedine bone terre fructuosorum operum fructus cum gaudio profert, ita ut anima, in bonis operibus corpore sibi consentiente, in Christo  iam exsultando gaudeat, eiusque caritatis dulcedine ueraciter firmata in beata perseuerantia ita persistat, ut iam nulla uagatione spiritalium uel carnalium uitiorum deficiendo arescat. In quorum uero capitibus capilli euelluntur, ita ut calui efficiantur, hoc ideo est, quia caro eorum sicca in calore existit, quoniam calor ad uerticem ipsorum transiens, capillos paulatim et singillatim euellit, cum humorem non habent, uelut etiam terra humore carens pro ariditate sua uiriditate graminum expers est. Sic homines illi qui in tanta duritia obliuionis Dei uiuunt, ut nec per admonitionem Spiritus sancti, nec per doctrinam, uel consilium fidelium doctorum uoluntati anime consentiant, aride terre que sine humore est, et pro ariditate nullum fructum  profert, assimilantur, quoniam omnia opera sua secundum uoluntatem desiderii sui et non secundum naturam anime constituunt. Unde etiam multiplici uicissitudine peccatorum oppressi, nulla spe beatitudinis ad celestia tendunt, nec in terrenis adiutorio alicuius utilitatis hominibus prode se cupiunt. Isti namque homines igne Spiritus sancti non calentes, discretione que mater uirtutum est, carent, ita ut propter inconstantiam morum suorum, quod prius placuit modo displiceat, ideoque stabilitate sanctarum uirtutum priuantur quemadmodum caput crinibus suis destituitur.

Quid in diuersis effectibus anime designet positio hominis in facie orientem, retrorsum occidentem, dextrorsum austrum, et sinistrorsum aquilonem habentis.

 XLuIII. Homo itaque ad orientem uersus et uelut occidens ad orientem respiciens, brachiaque sua extendens, quemadmodum auster et septentrio ab inuicem separati sunt, brachium suum dextrum ad austrum, sinistrum uero ad septentrionem dirigit. Hoc modo et anima cum uiribus suis et quatuor elementis per scientiam boni et mali operando in homine uolat, per scientiam boni ad orientem, et per scientiam mali ad occidentem respiciens; ita ut homo scientia boni per ignem, qui Deus est, accensus, in perfectione sanctissimorum operum cum austro uolet, in effectu uero malorum operum in penis aquilonis, secundum quod peccauerit, puniatur. Ipsa enim anima, que corpus sensibile  reddit, hominem in uiribus suis frigidum aut calidum facit, ita ut per ipsam calorem austri, et frigus aquilonis sentiat, quod in flatu hominis probari potest, quem ipse secundum quod uoluerit siue calidum siue frigidum emittit. Homo etiam in creatura, quam per uisum discernit, secundum quod caro desiderat, bonum uel malum cum anima operatur, ipsaque anima in timore et amore Dei bonum quasi in dextera parte facit. Unde et mala scientia per bonam auxilio gratie Dei in homine superatur sicut etiam sinistra manus per dexteram, que maioris fortitudinis est, premitur. Anima enim, que spiramen a Deo est, in corpore inuisibiliter manens, illud ad quodlibet opus mouendo, non uisu sed uirtute rationalitatis agnoscitur; quemadmodum  et uentus non per uisum, sed per sonum et motum in flatu suo sentitur: sed tamen quid ista sint, humana scientia nec comprehendere, nec intelligere ualet.

Quia, sicut collo humeri et brachia cum manibus, sic firmamento quatuor principales uenti cum collateralibus suis inhereant; et quomodo iisdem quatuor uentis quatuor uires in homines, scilicet cogitatio, locutio, intentio et gemitus assimilentur; et quid significet quod in dextra quam in sinistra uis maior sit.

XLIX. Ut collo scapule et humeri cum brachiis et manibus adherent, sic et quatuor principales uenti cum collateralibus suis firmamento coniuncti sunt; et flexure brachii, humerus cum scapula, manus cum digitis subueniunt, sicut et iidem principales  uenti cum alis suis, id est cum collateralibus uentis, firmamentum sustentant, et manus ad manum coniungitur, ut et ala cuiusque ad alam alterius extenditur. Hec autem designant quod anima, que per uitam, que Deus est, uita existit, et spiraculum de Spiritu Dei finem uiuendi ut humanum corpus non habet, corpus uiribus suis uiuificat et sustentat, uelut sidera firmamentum cum puncto suo, quod terra est, quam in medio firmamenti uerbum Dei constituens, immobilem firmauit et illuminauit. Siquidem anima que a Deo missa in corpus inuisibiliter et occulte descendit, hominem Deum per fidem cognoscere, celum respicere, et celestia operari facit. Et sicut ros inuisibiliter super gramen cadens, illud fructiferum  reddit, sic Deus hominem qui spem suam in ipso constituit, et terram, uidelicet carnis desideria, pedibus calcat, toto corpore ad celum erigit, ad fructus bonorum operum perferendos, occulta dulcedine gratie sue misericorditer irrigat, contraria uero opera eternis gehenne suppliciis damnat. Homo namque omnia opera sua bona uel mala cum quatuor elementis operatur, in modum quatuor uentorum qui in superioribus partibus eris uires suas exercent, et tamen flatus suos interdum in sordes et in immunditias luti deponunt. Quatuor enim principalibus uentis quatuor uires in homine, scilicet cogitatio, locutio, intentio et gemitus, assimilantur. Et sicut unusquisque eorum flatus suos dextrorsum et sinistrorsum mittendi potestatem habet,  sic anima his quatuor stipata uiribus per naturalem scientiam in quam partem uoluerit, siue bonum siue malum eligendo, declinare potest. Australis enim uentus duos collaterales uentos quasi duas alas habet, quarum altera uersus orientem calida est, que bonas et sanctas cogitationes, que per ignem Spiritus sancti studio pie intentionis accenduntur, significat. Altera uero uersus occidentem frigida est, que prauas et inutiles cogitationes in igne Spiritus sancti non calentes, sed frigidas et opera praua designat. Ignem quoque spiraculum, quod anima rationalis est, que opera carnis et sanguinis, quibus homo delectatur, sentit, licet ad celestia naturaliter suspiret, corpori tamen uires  et calorem in immundissimo fetore peccatorum etiam subministrat, quemadmodum sol fetentem putredinem immundissimorum uermium radiis suis calefacit. Sed septentrionalis uentus omnibus creaturis inutilis est, qui etiam duas alas habet, quarum altera ad orientem, altera ad occidentem extenditur; que scientiam boni et mali in homine designant, per quam ipse queque utilia et inutilia in animo suo uelut in speculo considerat, sicut terra per firmamentum superius et inferius regitur. Orientalis autem uenti ala, que ad austrum tendit, demonstrat hominem qui per bona opera ad Deum in amplexione uere caritatis ascendit; ala uero que ad aquilonem respicit hominem carnis uoluptatibus sordidatum significat. Et sicut ii duo collaterales  uenti orientali uento quasi due ale iuncti sunt, sic anime bonum et malum, bonum in gaudio et letitia, per que tanquam sol in uirtute sua coram Deo lucet, malum per quod opera bona et sancta nigredine peccatorum, uelut claritas solis tenebrosis nubibus obscuratur. Homo namque per bonam intentionem anime sue penas quas in aquilone esse cognoscit, ualde timet, quamuis corpus delectationibus peccatorum assuefactum, animam multoties premat. Sed et hec intentio anime duas alas habet, quarum altera timor Dei est, qui per admonitionem Spiritus sancti in homine accenditur, altera uero abrenuntiatio peccatorum, que postea, timore Dei postposito, homo sepissime repetit. Occidentalis uentus etiam duas alas habet,  quarum altera ad austrum et altera ad aquilonem extenditur, que significant quod homo bonum sentit et per bonum malum scit. Et dextera ala ostendit quod anima desiderium et suspirium ad bona opera habet, sinistra autem fatuitatem hominis, cum qua mala perpetrat, que ex debito originalis peccati contraxit.

Quia anima per Spiritum Dei in corpus missa uiribus suis illud totum perfundat, quemadmodum flatus uentorum mundum omnem percurrit.

L. Sed et anima per totum corpus diffunditur, sicut et uentositas eorumdem uentorum per totum firmamentum discurrit. Anima enim, que per Spiritum Dei in corpus missa est, uiribus suis illud totum perfundit: et quemadmodum flatus uentorum  in firmamento discurrunt, sic ipsa hominem Deum ardentissime diligere, et sanctissimas uirtutes mellifluum saporem habentes operari facit, quia eloquia Domini super mel et fauum ori eius dulcescunt. Sicque anima firmamentum, scilicet corpus suum, incomparabili ornamento uirtutum et suauissimo decore sanctorum operum diligentissime perfundit.

Quia sicut homo brachiis et cruribus regitur et sustentatur, ita et uenti alii aliis in confortationem firmamenti subueniunt, et quid uel ista, uel etiam eorumdem uentorum placidus flatus, aut turbulentus discursus in anima figurent.

LI. Nam et homo cum brachiis et cruribus suis totum se regit et sustentat, et uentosus est, quemadmodum quatuor principales uenti cum collateralibus  suis omne firmamentum in illud positi tenent, et ut unusquisque eorum ad confortationem firmamenti aliis subuenit. Hec designant quod anima quatuor alis, scilicet cum sensualitate, intellectu et scientia boni et mali, in homine uolat. Cum sensualitate namque secundum gustum carnis in homine operatur, per intellectum uero opera sua discernit, si Deo aut hominibus placeant. Per duas etiam alas, scientie uidelicet boni et mali, homo omne opus in anima perficit, quarum diuersitate qualis sit innotescit, quia saluationem per animam a Deo, per carnem uero honorem ab hominibus expetit. Et sic interdum per scientiam boni in celum ascendit, interdum etiam per scientiam mali in terram prosternitur. Sed cum homo aliquando  gratia Spiritus sancti intrinsecus tactus, pondere peccatorum suorum in anima se grauari senserit, de prauis operibus penitentiam agens, ad Deum suspirat; et quemadmodum uenti modo in aura placida, modo in tempestate magna in firmamento discurrunt, sic homo uel cum bono uel cum malo semper occupatus est.

Quomodo in flexuris brachiorum et in iuncturis scapularum uel manuum reflexiones uentorum determinande sint, et quod sicut dextera et sinistra firmamentumque et terra sibi in aliquibus cooperantur, sic et homo per scientiam boni et mali licet contraria omnia opera sua perficiat.

LII. In flexura etenim sinistri brachii principalis uentus orientalis designatur, in flexura autem, et  in iunctura ubi manus eidem brachio coniungitur, collaterales uenti illius ostenduntur, in scapula quoque et in manu illius flatus eorumdem collateralium uentorum manifestantur. In flexura uero dextri brachii principalis australis uentus demonstratur; in humero uero atque in iunctura, qua manus ipsi brachio coadunatur, collaterales etiam huius uenti declarantur; sed et in scapula et in manu eiusdem brachii spiramina ipsorum collateralium uentorum notantur. Hoc est quod anima in membris hominis similitudinem uenti tenens, quodlibet illorum flecti et moueri naturaliter facit, et homo etiam secundum gustum carnis cum ipsa operatur. Quapropter ipsa de peccato excusare se non potest, quoniam homo per ardorem libidinis  sicut lac coagulatus et conceptus est, et in dextra parte bonum, in sinistra autem malum per animam operatur; et ut quisque uentus alteri, sic anima corpori adiungitur. Homo quoque in bona scientia ad Deum tendit, in mala uero scientia, que bone, uelut ancilla domine, subdita est, ad malum se inclinat, et sicut domina per ancillam sepius offenditur, similiter et bona scientia a mala interdum superatur. Quemadmodum etiam manus ad operandum sibi coniunguntur, et ut firmamentum et terra, licet a se inuicem plurimum distent, aliqua societate concordant, sic homo per has dissimiles scientias quas in se habet quelibet opera sua perficit.

De tripertita dimensione humani corporis et spissitudinis  sphere mundi, et qualiter uita hominis secundum pueritiam, adolescentiam et senectutem eidem dimensioni conueniat.

LIII. Et a uertice capitis hominis usque ad finem gutturis eius, et ab eodem fine gutturis usque ad umbilicum ipsius, et ab umbilico usque ad locum egestionis, equalis mensura est; quemadmodum etiam a summitate firmamenti usque ad inferiorem partem nubium, et ut ab eadem inferiori parte nubium usque ad summitatem terre, et ut ab eadem summitate terre usque ad infimum finem ipsius equalis mensura existit. Anima namque a primo die natiuitatis usque ad ultimum diem uite hominis secundum quod pueritia, adolescentia et senectus requirunt, operatur. In pueritia scilicet per innocentiam,  in adolescentia per gustum carnis, quem peccata criminalia sepius sequuntur; in senectute autem tedium operandi habet; quapropter operibus suis, qualiacunque sint, finem cito imponere contendit. Sicut enim summus artifex firmamentum cum parietibus suis equali mensura constituit, sic anima, que in corpore operatur, a principio operis sui usque in finem equalem possibilitatem operandi cum scientia boni et mali habet, quarum neutra sine altera operatur.

Quia superior pars terre tenera, mollis et perforabilis; inferior uero tenax, dura et impenetrabilis sit, et quid secundum ista in hominis anima inueniatur.

LIu. Media autem pars terre, id est superior pars  ipsius, tenera, mollis et perforabilis est; altera uero medietas, scilicet inferior pars illius, tenax, dura et impenetrabilis existit, ita ut etiam duritia et fortitudo ipsius duritiam et fortitudinem chalybis exsuperet. Hoc modo etiam anima rationalis quamdam uiriditatem in uiribus suis habet, qua mollitiem carnis et duritiam ossium omnesque uenas penetrat, uelut arma que per duritiam chalybis secandi quaslibet res maiorem soliditatem capiunt; et ut panes igne fornacis coquuntur, ita opera corporis ardenti studio anime complentur. Ipsa enim corpus amore, ut dura pars terre mollem partem terre sustentat, et omnia opera sua cum ipso inseparabiliter operatur, cui etiam ut mulier uiro suo, a quo separari non potest, quoniam duo  in carne una sunt, adheret.

Quid mensura humerorum, cubitorum, manuum quoque et pedum, usque ad finem maioris digiti, uentis in aliqua proportione similis, in interioris hominis qualitatibus demonstret.

Lu. Sed et ab utroque humero usque in flexuram utriusque brachii, et ab eadem flexura usque ad finem medii digiti utriusque manus equalis mensura est. Manus quoque a iunctura sua usque ad summitatem finis medii digiti, eamdem mensuram habet, que a talo usque ad finem maioris articuli est, uelut etiam quilibet principalis uentus cum collateralibus suis, et flatibus ipsorum in una mensura existit. Homo namque per uim rationalitatis bonis et sanctis operibus uana intentione interdum  delectatur, que dum operari incipit, sanguis eius, qui in peccatis conceptus est, per laborem cepti operis totus in ipso commouetur, sicque tedio operandi opus suum imperfectum relinquit. Bonum etiam quod prius, non in Deo, sed de propria uirtute confidendo, inchoauerat, imperfectum propter elationem mentis sue deridet; et quantum, priusquam illud inciperet, in eo delectabatur, tantum post de imperfectione eius erubescit, et quia tale quid fecerit, dolere et merere incipit. Mensura enim que ab humeris usque ad flexuram utriusque brachii est, opera que homo per elationem mentis operatur significat; et mensura que a flexura brachiorum usque ad finem medii digiti utriusque manus extenditur, demonstrat quod homo opera que  per elationem mentis operatus est per penitentiam deleat. Unde etiam anima dum in corpore manet, plenum gaudium nunquam habere ualet, quia corpus et anima sibi inuicem aduersantur. Quorum conflictum homo ferre non ualens, pro magnitudine tristitie in se ipso deficit, gemensque ad Deum contrito corde se ipsum per crebra suspiria humiliat, et ita per timorem Dei humiliatus, ab operibus malis et anime contrariis declinat, operans bona que per manum significantur, currens etiam uias Dei que per pedes ostenduntur. Manuum namque motus et pedum significat quoniam anime de bonis operibus gaudendum sit; quod autem a motu cessant, designat quod eidem anime in malis operibus sit tristandum et dolendum.

 Quid mensura femorum in ante per latitudinem, et mensura ab umbilico usque ad loca digestionis per longitudinem, latitudini uel spissitudini terre proportionaliter congruens in diuersis anime affectibus ostendat.

LuI. Mensura quoque que est in ante in transuersum a femore usque ad femur tante longitudinis est quanta illa existit que ab umbilico usque ad locum egestionis est, quoniam latitudo terre tante longitudinis in transuersum existit, quanta spissitudo profunditatis ipsius est. Homo quippe qui frequenter peccat, si aliquando anime in bono opere consenserit, letatur, in qua tamen letitia dolorem timoris habet, quia timet quod inceptum opus forte non possit perficere, et cum timore isto  quem per uires anime in se retinet, bonum opus tandiu operatur, quousque hominem tedio peccandi anima sibi attrahat. Sic igitur omnis homo in hac uita positus modo uoluntati anime, modo uoluptati carnis consentit; sic quoque omnes sancti et electi martyres Dei, dum adhuc in seculo uiuerent facientes uexillum passionis Christi portabant. Carne enim peccante anima, sicut, homo ieiunans, esuriem habet; et carne esuriente, id est a peccatis cessante, anima, sicut qui cibis reficitur, in bonis operibus gaudet. Mensura etiam que ab umbilico usque ad locum egestionis est, petulantiam carnis significat, cui homo interdum consentit, interdum resistit, uelut cuique domino obsequium  serui sui modo placet, modo displicet, et sicut terra per spissitudinem suam sustentatur, ita et iam in longitudine et latitudine sua utilia et inutilia procreat. Spissitudo enim terre, que seruo comparatur, desiderium carnis designat; longitudo autem et latitudo ipsius abstinentiam ostendit que pro domina hic computatur.

Quia per spatium quod est a fine gutturis usque ad umbilicum er designetur, ipsique eri omnia uacua penetranti, et terram ad ferendos fructus diuersis modis temperanti, anima totum corpus uiuificans, et ad operandum mouens comparetur.

LuII. Sed et in spatio quod est inter finem gutturis et umbilicum er designatur, qui de nubibus usque ad terram descendit, et naturali uirtute sua creaturas terrarum temperat. Anima nempe que  uiuens scintilla et rationale spiraculum ex diuina potentia consistit, totum corpus uegetando penetrat, eiusque amore circuit, illud ad quodlibet opus mouens, et licet in gustu peccatorum exortum sit, secum operari compellit. Anima enim ab altitudine celi ad terrena descendens, hominem quem uiuificat, sed a Deo creatum esse intelligere facit, ipsaque eri, qui inter celum et terram medius uidetur, assimilatur, quoniam homo per ipsam in superioribus bonum et in infimis malum operatur. Nam er iste omnia loca terre temperando pertransit, ita ut eam ubi arida est humidam faciat, ubi pinguis est, cum calore constringat, ubi aquosa est, exsiccet, ubi dura est, emolliat; atque hoc usque ad medietatem profunditatis ipsius facit, ad calorem  quoque, et ad frigus quasi aratro eam euertit, rectaque temperie eam fructiferam reddit. In hunc quoque modum cum anima corpus suum ab omni uiriditate uirtutum aridum senserit, in merorem et luctum conuertitur, et corpus suum per scientiam rationalitatis et per spiritum compunctionis ad suspiria et lacrymas impellit, quia opera eius praua esse cognoscit, et ita aridum corpus suum per humorem diuine gratie reuirescere facit. Sed si homo maiora quam perficere possit, de uiribus suis presumendo, operari tentauerit, anima ipsum ad mensuram possibilitatis sue rursus retrahens, opera ipsius melius disponit; et si in obliuione Dei quasi in securitate tunc uiuit, timore Dei perterritum ab  obliuione Dei euacuat. Cum autem homo qui alienum Deum querendo in duritiam infidelitatis ducitur, tantis tribulationibus ab anima perturbetur ut nec spem salutis, nec ullum gaudium habere possit, per hanc tristitiam ipsa admonitione sua eum ad meliorem partem trahens ad Deum uerum suspirare facit. Sic igitur corpus per animam, que uiuens scintilla et uita ex Deo est, ad spem uenie et quelibet opera discernenda et sequenda reuocatur, et relicto errore duplicitatis, in rectum iter bonorum operum ducitur, ut etiam aqua cursu suo in recto meatu fluit, et sic postea bene uiuendo in timore Dei fortis efficitur. Suauissimus quoque calor cum leni frigore ipsius humiditatem terre immittit, eamque fructiferam in arboribus, in herbis  et in granis facit, ita ut omnia hec per eamdem humiditatem uirescant. Similiter anima in suauissimo calore fidei, et in fortissima patientia ad tolerandas omnes iniurias hominem confortat, et opera que non bene uiuendo prius operatus est, et in quibus eum prestare non licebat, fugienda sibi proponit. Sic quoque eum in bonis operibus fructiferum et in sanctis uirtutibus uirescere facit. Niueum etiam frigus idem er aliquando super terram mittit, quod ipsam totam obtegit, et per quod ad germinandum calefit, unde et illa ex se frigus suum educit, quousque ad fructiferum officium suum germinando interius preparetur, ac sic deinde uiriditatem fructui cunctorum germinantium infert. Anima namque hominem a gustu operum suorum,  quibus eum uelut molendinum circuire cogit, temperat, quoniam ipsa er ille est qui sanguinem, per quem homo sensum et intellectum capit, fluere facit. Ipsa etiam carnem sudorem emittere facit, per cuius calorem homo sensum, et per cuius humorem, qui frigidus et humidus est, intellectum habet, et ideo omnis fructus operum eius in sensualitate et in intellectu constat.

Quod ex ere et aues ad uolandum subuehantur, et etiam quidam pisces in aquis ita ut aliquandiu sine pastu uiuant nutriantur; et quod in hunc modum homo non carnis, sed anime desideria sequens, et per contemplationem uolet, et Scripturarum suauitate pascatur.

LuIII. Quedam etiam uolatilia, que magne fortitudinis sunt, in estate in eumdem erem uolantia  ab ipso confortantur, ipseque er aliquando in flumina descendens quosdam magnos pisces confortat, ita ut aliquandiu sine pastu esse possint. Similiter cum anima corpus ad consensum suum traxerit, in altitudinem celi, uelut auis in erem, uolat, et sicut auis sine ere uolare non ualet, sic nec corpus per se, sed per animam mouetur. Sed cum homo desideriis anime aliquando consenserit, in caritate Dei totus ardet, sicque de die in diem in iucunditate eterne letitie uolans, in speculatiua fide et in sapientia sanctarum Scripturarum delectatur, quarum suauitate inuisibiliter pascitur et confortatur, uelut piscis qui per erem et per fluxum aquarum confortatus, in aquis sine pastu interdum  uiuit.

Quod et mare et flumina per erem, et per uenas sanguine infusas corpus, et per uirtutes anima moueantur, quibus sicut terra riuulis irrigata bonorum germina operum proferat.

LIX. Iste etiam er cum aquoso ere mare mouet, a quo flumina diuisa fluunt, que terram irrigant et confirmant, quod etiam uene sibi connexe totum hominem cum sanguine confortantes ostendunt. Anima quoque, que erea est, et per quam omnia opera hominis quemadmodum per erem omnes fructus terre perficiuntur, per gratiam Spiritus sancti homini opera sua proponit, ut per cogitationes, que uelut mare inundant, utilia et inutilia discernat. Idem etiam homo naufragium sepe patitur,  cum per bonas cogitationes anime non consentiens, de peccatis suis in magnam confusionem dimergitur, et sic in grauissimo labore cum naue cogitationum remigat, nisi per inspirationem Spiritus sancti supra petram, qui Christus est, eas edificet. Cum enim mens hominis per uarias uirtutes dilatata ad laudem Dei erigitur, stabile fundamentum supra petram edificat, quod uentis, id est uariis tentationibus diaboli, moueri non possit, quia quemadmodum uene cum neruis humanum corpus ne dissoluatur confirmant, sic uirtus humilitatis bona opera ne per elationem dissipentur connectit et confirmat. Flumina namque riuulos educunt, terram uiriditate sua adiuuando, que omnia per predictum erem mouentur, qui calore et humiditate sua  omnia germinare facit. Ita cum anima carnis delectationem superans desideriorum suorum fundamentum in homine constituit, ipsa et corpus opera sua unanimiter perficiunt, unde et in sanctis operibus gaudens in dulci odore uirtutum uolat. Et quemadmodum maiora flumina diuersos riuulos emittunt, qui terram germinare faciunt, sic anima corpori dominans, caritatem, obedientiam et humilitatem cum aliis fortissimis uirtutibus in eo suscitat, quibus hominem in laude Dei per exercitium bonorum operum introducat.

Quia sicut terra, calore estatis et frigore hiemis in lutum resoluta ad quelibet germinanda impregnatur, ita et homo, anima et carne inter se confligentibus, nunc uirtutum, nunc uitiorum fructus afferat.

 LX. Terra enim de calore estatis et de frigore hiemis semper lutulenta est, et lutum istud ad germinandum eam impregnat. Hoc modo et corpus anime, uelut ancilla domine, subiacere debet, que per corpus, sicut domina per ancillam, multoties superatur, ipsaque omnia bona in homine operatur, uelut etiam estiuum tempus omnes fructus ad maturitatem perducit. Sed cum corpus in putredine peccatorum inuolutum contrarium anime existit, homo intra se sic dicit. »Ego in tanta duritia uiuere nequeo, ut carni mee que desiderat prorsus negare ualeam, sed idipsum quod possum facere mihi sufficit.« Ipse uero in putredine peccatorum suorum iacens, priorum uirtutum quas operatus est  interdum reminiscitur, et de lutulentis peccatis suis penitentiam agens ad iusta opera et sanctas uirtutes quas prius habuerat cum gaudio reuertitur. Et quemadmodum lutulenta terra omnes fructus per hiemis tempus in se seruat, quos estiuo tempore ad gaudium hominum profert, ita homo priores uirtutes quasi pretiosis lapidibus exornat et elegantiores reddit.

Quia sicut pectus hominis, cor, iecur, pulmonem, sic et er calorem, siccitatem et humiditatem aurarum in se comprehendat, et hoc etiam modo memoria, anime cogitationes et opera sua disponendo contineat.

LXI. Pectus autem hominis plenitudinem et perfectionem eiusdem eris ostendit, quoniam, ut pectus  cor et iecur ac pulmonem, et cetera interiora uentris in se retinet, sic et er iste calorem, siccitatem et humiditatem aurarum in se comprehendit. Tali modo et anima in pectore hominis cogitationes cuiuslibet utilis uel inutilis cause considerando et uelut scribendo discernit, et qualiter homo rationalis ipsam causam operari debeat disponit. Ipsa quoque anima quelibet opera hominis siue mollia sint, eo quod carni placeant, siue dura, quia ei contraria sunt, congregat, et in se discutienda demonstrat. Per hoc etiam quod ignea est, calore suo illecebras carnis exsiccat; quibus desiccatis gemitum cum humiditate lacrymarum in eo suscitat, per quas anima omnia bona operando opera sua exornat. Anima enim delectationem carnis odit, et  per hoc quod erea, est carni sue mala opera et uulnera tempestatum diabolice suggestionis ostendens, hominem ad cognoscendum opera sua qualia sint prouocat, uelut etiam cor cum omnibus appendiciis suis hominem confortat, qui anhelitu suo omnia humectat.

Quia sicut cor iecore, pulmone et ceteris coherentibus sibi intestinis uegetatur, et sicut tempus diei et noctis, et er tranquillitatis et tempestatum uicissitudinibus uariatur, sic et uita hominis inter carnis et anime certamina modo uitiorum turbine qualitur, modo uirtutum claritate letatur.

LXII. Nam cor hominis calorem, iecur siccitatem, pulmo humiditatem illius demonstrant, quia ut calor cordis, et siccitas iecoris, et humiditas pulmonis  hominem uegetant, ita et calor, siccitas humiditasque eris et aurarum ea que in mundo sunt confortant. Pari ratione sicut cor cum omnibus sibi coherentibus uitalibus hominem calefacit et roborat, sic anima cum sibi collatis uirtutibus a Deo actus hominis perficit, sanctum desiderium ad bona opera ei tribuens. Sed cum hoc opus desiderii malum esse cognouerit, moleste ferens quod gessit, hominem per compunctionem ad lacrymas rursus impellit, talisque tunc efficitur uelut qui in bonis operibus delectatus pro gaudio lacrymatur. Ipsa quoque anima omne opus hominis, siue bonum siue malum, quocunque animo fiat, secundum desiderium carnis regit, et quemadmodum predictus er in omnem creaturam, modo germinantem et florentem,  modo arescentem et deficientem, spirat, sic anima opera carnis modo gaudiis, nunc uero lacrymis uariando commutat. Et sicut sol et luna cursum suum sine uicissitudine nubium nunquam perficiunt, sic homo nullum bonum opus quod facere inchoauerit, in tali puritate ut proposuit ad finem perducere ualet, quin aliqua tempestas eum sepius perturbet. In similitudine namque diei et noctis, que interdum in luce sua clarius lucent, et interdum ex uicissitudine nubium in luce sua deficiunt, homo certamen corporis et anime habet. Per desiderium enim carnis in bono deficit, sed per desiderium anime gaudens in ipso proficit, quia in omnibus operibus suis calore ipsius uegetatur, quemadmodum  predictus er cum omnibus creaturis uolat.

Quod sicut uenter uiscera et cibos molis dentium contritos in se ad utilitatem totius corporis claudit et retinet, ita et anima in arcano memorie cogitationes correctionis sue reponere et sollicita discretione ruminare debeat.

LXIII. Et quemadmodum per guttur cibi uentri immittuntur, qui per molendinum dentium prius confringuntur, et ut pectus hominis cogitando et cognoscendo omnia que hominis sunt temperat, et sicut uenter uiscera hominis continet et claudit, ita et predictus er uirentes uires in fructus mittit, et sic ea que in mundo sunt, ad salutem hominis conseruat. Eodem modo anima omnia opera hominis ruminat et memorie commendat, ita ut nullum illorum indiscussum relinquat, uelut esca  uentri per guttur immittitur, et sicut esca dentibus conteritur, sic anima cum spiramine suo opera hominis discernendo scribit, et hanc scripturam per cogitationes colligit, ut homo opera sua qualia sint cognoscat, que ipse uelut aliquas formas rerum in cogitationibus suis in quibus formantur iugiter inspiciat. Homo igitur operum suorum non potest obliuisci, quia in cogitationibus suis sicut uiscera in uentre clausa seruantur, ipseque in omnibus operibus suis per animam uiret, quoniam ipsa erea est. Cogitationes quoque cum scientia in pectore hominis quasi famulatus omnium operum illius sunt, quoniam ea preueniendo preparant, sicut sinistra dextere famulatur, quia et hiems estati seruit, quoniam omnia conseruat que estas profert.  Etiam anima seruitium cogitationum est, et cogitationes sicut pugillaris in quo scribitur anime sunt, quoniam ipsa omnia opera hominis cum illis limat, et quasi scribendo ad id ad quod per corpus cogitur preparat. Cum enim homo mala opera secundum desiderium carnis operatur, tamen ex uirtute anime interdum compunctus lacrymas fundit, quia mala opera carnis anime displicent, quamuis in consensu eorum carnis subiecta multoties famuletur. Ipsa quoque mala opera que homo per delectationes carnis commisit, lacrymabili suspirio quasi scribendo ipsi in memoriam reuocat, et sicut hiems fructus estatis in se conseruat, sic anima delinquenti homini suspirium quo saluetur  in se diligenter proponit

Quod tumores carnium qui in pectore eminent et ubera uocantur, et exterius eris ubertatem et interius hominis desideria cordi inherentia significent; et quia sicut mulier uiro comparata mollis est et infirma est, ita et delectatio carnis ad uires anime nullam fortitudinem habeat.

LXIu. In pectore autem, in quo omnia que homo facere uult congregantur, quidam tumores carnium insurgentes in ubera uertuntur, que ubertatem supra demonstrati eris designant, quoniam ut ubera fortitudinem et plenitudinem hominis ostendunt, ita et eiusdem eris ubertatem ad fertilitatem terre manifestant. Sic et anima scit que eam sicut erem sursum uolare faciant, quia sicut cordi mentem, sic anime scientiam inesse constat. Quapropter  omnia opera hominis per ipsam perficiuntur, Et sicut humanum corpus diuersis generibus indumentorum uestitur, sic anima singulis quibusque operibus carnis, qualiacunque sint, tanquam uestimentis cooperitur, que etiam in ipsa iugiter apparent, animabus tantum et solis spiritibus uisibilia, quoniam que homo seminauerit hec et metet, manipulos operum suorum in fine reportans. Desiderium namque hominis cordi eius uelut ubera pectori adherent, in quibus omnis uis pectoris consistit; ideoque anima per desiderium carni cooperari cogitur, ita ut per ipsam, quia erea, humida et calida est, omnia opera perficiantur, quemadmodum ubertas totius terre per erem abundanter profertur. In loco enim illo uir in uiribus  suis potens est, sed ibi mulier lac infantibus effundit, qui cibo refici non possunt. Ita et uires anime fortissime sunt, quoniam per ipsas Deum scit et sentit, quamuis desideriis carnis etiam famuletur. Quapropter cum dolenti suspirio corpus macerat, dum contra uoluntatem suam Deo seruire contemnit, uelut seruus qui a domino suo cum indignatione recedit. Delectatio namque carnis uires anime, cui peccata displicent non habet, sed motu ardentis sanguinis agitur, ideo corpus per uires anime in tantum affligitur, quod grauia peccata sine dolore suspirii cum gaudio perficere nunquam ualet. Ipsa quoque delectatio uiribus anime comparata nullam fortitudinem ad bene operandum habet, sed gustu carnis pascitur, sicut infans cum lacte matris  alitur, quia omnino debilis est, sicut mulier si fortitudini uiri comparetur. Sed desiderium anime sicut uolans sagitta acutum est, que hominem in quem mittitur uulnerat. Unde delectatio carnis uiribus anime, siue uelit siue nolit, multoties subditur. Quapropter desiderium anime homini in delectationibus carnis secure uiuenti sic imperando loquitur: »Attende quod opus tuum quasi fetens lutum est, ideo in confusionem conuertitur, quia omnem suauem odorem spirans a te longe factum est.«

Quod mulier propter debilitatem suam ad uiri procurationem respiciens, ei subdita et ad seruiendum parata semper esse debeat, et quid extrinseca communis eorum conuersatio in interioribus designet.

 LXu. Unde et mulier debilis est, et ad uirum aspicit, ut per eum procuretur, quemadmodum luna fortitudinem suam a sole recipit, ideoque et uiro subdita, et ad seruiendum parata semper esse debet. Ipsa enim opera scientie sue uirum operit, quia et de carne et de sanguine plasmata est, quod uir non est, quoniam primum limus fuit, quapropter etiam in nuditate sua ad mulierem respicit, ut ab ipsa operiatur. Hoc est quod delectatio carnis ad desiderium anime cum magno tremore aspicit, quoniam ab illa sepe reprehenditur et superatur; nec tamen a uiribus anime superari potest, quia quemadmodum mulier ad uirum aspicit, quatenus ab eo procuretur, quoniam ei cum timore seruit,  sic ipsa ad animam semper respicit. Sed cum homo per delectationem carnis totus defecerit, per admonitionem desiderii anime iterum excitatur, cogitando apud se cum in tanto honore a Deo constitutus sit, cur a uitiis non desistat; sicque anima corpus suum ad amorem bonorum operum sepius retrahit. Istam namque diuersitatem operandi homo in se semper habet, ut etiam angeli cum Deo in gaudio sunt, et ut mala opera hominum cum ira iudicio eius per ipsos iudicantur. Animam etiam a spiritu Dei spiraculum est, et in corpus hominis missa per se ipsam nichil operatur; sed quidquid illud ab ea postulauerit, hoc in natura sua cum scientia boni, qua Deum sentit, et cum scientia mali, qua ipsum timet, uelut ignis accendit in bonis operibus  semper gaudens, et in malis corpus affligens. Homo enim per uires anime ita reuiuiscit, ut opera que secundum desiderium carnis operatus est, et quibus animam a uiribus suis denudauerat intelligens, ad lacrymas quibus anima uelut camisia induitur moueatur.

Quod quisquis per penitentiam peccata sua absterserit, ulterius de ipsis non erubescat; et quod qui per ieiunia et orationes se cruciat, quasi purpurea ueste animam suam exornet.

LXuI. Quapropter quicunque per lacrymas uere penitentie peccata sua sicut Maria Magdalena, que super pedes Domini fleuit, absterserit, de ipsis amplius non erubescet. Sed cum post lacrymas ieiuniis et orationibus carnem suam macerat, animam suam quasi purpurea ueste exornat, per quam cicatrices  uulnerum ita obteguntur, ut in ipsa nunquam appareant. Anima etiam penitentiam ab homine semper querit, quoniam ipse gustum peccatorum habet; ipsaque per penitentiam operari postulat, ut etiam mulier per subtilem scientiam operis sui uirum operit, Homo autem qui a peccatis, quibus per gustum carnis occupatus est, declinauerit, bona opera omni studio operans, animam suam aureis, coronis et omnibus ornamentis ornat. Unde etiam angeli super eam, que perdita ouis erat, gaudium habent, et ipsa cum illis letatur. uitia namque et uirtutes ut mulier fertiles sunt, quia uitium uitia, et uirtus uirtutes parit; uirque qui secundum Deum fortis et potens est, omnia  opera sua, scilicet bona et mala, cum muliere perficit, que prima casum dedit, et per quam eadem mala in melius postmodum reparata sunt.

Quia sicut er per calorem et humiditatem fructus terre ad maturitatem perducit, sic cor, iecur et pulmo uentrem ad conficiendos et digerendos cibos confouent, et quod peruersas peccatorum consuetudines igne zeli sui consumat Deus.

LXuII. Sed cor uentrem etiam calefecit, iecurque eum confirmat, et pulmo humectat, ita ut ille receptionem ciborum usque ad egestionem conseruet, sicut et supra demonstratus er uiriditatem, calorem et humiditatem omnium germinantium fructuum usque ad maturitatem ipsorum perducit. Sic etiam anima, que rationalis et ignea est, rationalitatem  cum uento, sicut et ardens ignis flammam suam sine uento non emittit. In circumeunte quoque circulo scientie boni et mali, cum rationalitate, per quam cognoscit quid Deo placeat uel discernit per quam etiam intelligit quod Deus malam consuetudinem peccatorum in zelo suo comburit, sicut scriptum est:

uerba Dauid ad idem pertinentia, et quod sensu accipienda sint.

LXuIII. Descendit fumus in ira eius, et ignis a facie eius exarsit, carbones succensi sunt ab eo . Quod sic intellectui patet: Homo qui peccando in obliuionem Dei ducitur, super hunc ira uindicte Dei ascendit, et peccata illius coram eo per ignem examinantur, quia sicut exstincti carbones per ignem  succenduntur, sic ipse penas ad comburendum peccata parat. Ipse enim per scientiam boni et mali pro malis factis suis se puniendum, et etiam bona opera in laude Dei uolantia super cherubin ascendere cognoscit. Ista uero scientia fiducialem spem quam homo ad Deum habet ealefacit, eumque ad timorem et amorem Dei confortat. Per has namque uirtutes humiditas lacrymarum educitur; per has etiam omnia bona in homine perficienda conseruantur, quemadmodum uenter per cor, per iecur, et per pulmonem receptionem ciborum usque ad egestionem seruat. Omnia quoque opera, siue bona siue mala, per rationalitatem erie et rationalis anime cum uiriditate scientie, cum calore sensualitatis, et cum humiditate sapientie ad agnitionem  hominum proferuntur, sicut etiam predictus er uiriditatem, calorem et humiditatem omnium germinantium fructuum usque ad maturitatem ipsorum producit.

Quod teneritudo uentris, costis et ossibus uallata, mollitiem terre fructifere et lapidibus interposite designet; et quid etiam per hec in diuersa qualitate humane uite exprimatur, adhibito in testimonium uersu psalmi XuI ad idem congruente.

LXIX. Et uenter, qui costis et aliis ossibus que succum medulle non habent, sustentatur, mollem fructiferamque terram, que lapidibus interposita est designat. Hoc exemplo anima gustum peccata in natura sua non habet, quamuis peccata cum corpore operetur, et illud ad opera que gustus carnis sue  postulat, in similitudine eri uenti qui totam terram ad germinandum mouet, accendat. Ipsa enim corpus in omni opere suo continet, ut mollis fructifera terra interpositione lapidum firmatur; et sicut tener infans de peccatis que nondum gustauit loquitur, et uelut Adam ante preuaricationem peccatum sciuit, et non gustauit, sic ipsa in corpore quod peccat peccatum non naturaliter gustat. Anima uero que sancta et bona opera operatur, pro meritis operum suorum coram Deo in celesti regno gloriosa est; sed anime que mala opera perpetrat magne pene per iudicium Dei adsunt. Beatus etiam homo de bonis operibus suis coram Deo et hominibus laudatur, quapropter anima ipsius gaudet; sed homo qui lubricis peccatis inuoluitur,  coram Deo et hominibus in magnam confusionem ducitur. Unde ipse cum sudore pudoris homines propter peccata sua fugiens, cum se in his culpabilem cognouerit, omni honore beatitudinis se mortuum et despoliatum plangit dicens: »Susceperunt me sicut leo paratus ad predam, et sicut catulus leonis habitans in abditis .« Quod sic intellectui patet: Homo cum peccauerit omni beatitudine propter peccata sua denudatur, quando per propriam uoluntatem ipsius omnis sanctitas ab eo rapitur, sicut leo quod deuorare uult rapit; et propter miserabilem confusionem peccatorum suorum, sicut catulus leonis in abditis, sic ipse de peccatis suis erubescens, hominibus absconditur, ne opera eius cognoscantur. Sic quoque omne opus  hominis aut premium in gloria, aut penam in iudicio Dei consequetur. Sed anima que in sanctitate gaudet ad Deum dicit: »O altissime Deus, omnia uota mea tibi ad laudem reddo, quia sine te per me nichil possum, nisi quantum per gratiam Spiritus sancti in me accendis.«

Quia sicut succedente fructu flores excutiuntur, ita et esuries subueniente saturitate depellatur, et quod eodem modo anima peracta penitentia de peccatis in quibus quasi fame tabescebat, iustitia Dei in exsecutione sanctorum operum saturetur.

LXX. Esuries quoque, que cibum postulat, flores fructuum manifestat, sed cum fructibus uenter saturatus fuerit, esuries cessat, uelut cum fructus procedunt, flores corruunt. Anima similiter, que spiraculum a Deo est, et cum scientia boni et mali  ueritatem semper querendo thesaurus iustititie existit, Deum super omnia diligendum esse in natura sua intelligit, quoniam ab eo sicut scintilla ab igne processit, et etiam opera hominis sicut scintillas fulminare facit, quia homo per eam quasi per scintillam illustratur. Ipsa etiam hominem pro uilissimis operibus suis, que cum ipsa contra Deum operatur suspirare facit, eumque iustitiam Dei in se esuriendo tandiu affligit, quousque peccata sua cognoscendo lacrymas cum penitentia pro illis effundat. Cum igitur homo peccata sua hoc modo penitendo conculcauerit, anima iustitia Dei saturatur; sed cum postea flores uirtutum cum bonis operibus ad se collegerit, ipsa bonis  operibus repleta, statim non esurit, que prius in malis operibus dolendo famem patiebatur, quoniam fames ista per fructus bonorum operum uelut cum flores corruunt deficit.

Quibus congruentiis stomachus, mundus et anima sibi inuicem confortantur, et quod Deus hominem sine precepti lege nunquam esse uelit; et quid in eo et estatis uiriditas, et hiemis ariditas, ipsiusque mundi capacitas ampla designent.

LXXI. Sed stomachus, cuius sedes in uentre est, et cui cibi immittuntur, et a quo emittuntur, et qui ut saccus ligatus est cum uisceribus, capacitatem mundi ostendit, quem creature germinando et crescendo replent. et quem deficiendo quasi inanem reddunt, hoc est quod homo, qui sicut luna crescit et deficit, per animam, que omnibus creaturis repleta  est, operatur, et sicut sanguis in uenis est, sic omnia opera hominis in anima sunt. Que cum bonis operibus secundum desiderium suum repleta fuerit, in eternam mansionem ubi cibo uite reficiatur ascendit, et cum malis operibus occupatur, in fetentem putredinem infernalium penarum peritura descendit. Deus enim, qui preceptum Ade dedit, hominem sub precepto esse uult, in cuius obseruatione anima opera saluationis cum gaudio colligit, que in exsilium perditionis lacrymabiliter mittitur, cum homo desideriis carnis sue preceptum relinquendo consenserit. Sed sicut stomachus, qui cibum recipit et emittit, cum uisceribus ligatur, sic ipsa cum omnibus creaturis uel in ascensione boni, uel in descensione mali in homine operatur. Et sicut  creature in estate florent et uirent, in hieme uero arescunt et deficiunt, ita ipsa in bonis operibus gaudendo floret et uiret, et in malis operibus dolendo arescit et deficit. Stomacho etiam non prodest ut uacuus sit, quemadmodum nec capacitati mundi utile esset, si diuersis creaturis euacuaretur. Capacitas quoque ista dispensatrix uirium fructuositatis terre est, quia eam nec desolatam, nec uacuam in ulla re que necessaria ad officium fructuum est dimittit, quoniam si mundus arctus et constrictus esset, ita ut dilatatione careret, plenitudinem creaturarum, quam nunc habet, ferre non posset. Sic et homini non prodesset si tantum unam scientiam haberet, quoniam quasi uacuus tunc esset, cum nullum opus incipere aut perficere, seu  lucem diei uel tenebras noctis discernere posset. Qui modo in duabus scientiis plenus est, et per bonam scientiam Deum cum bonis operibus amat, quem etiam per malam mala opera cognoscendo timet. Anima uero cum magna sollicitudine in corpore, sicut paterfamilias in domo sua, habitat, qui semper sollicitus est ne in bonis suis depredetur, quoniam ipsa curam istam ne homo per inuolutionem peccatorum a sanctis desideriis, que per ipsam fiunt, despolietur semper habet. Cum autem homo propter tedium peccatorum suorum anime aliquando consenserit, ipsa, inde gaudens, homini omnia peccata sua in amaritudine proponit, et celestia desideria super mel et fauum ei dulcia faciens, ipsum sanctum sepissime efficit, et ad celestia  regna perducit. Sicut enim homo periret si stomachus uacuus semper foret, sic anima sine istis duabus scientiis nequaquam esse posset; et ut mundus aresceret si a bonis et malis fructibus inanis esset, ita anima arida et inanis existeret si operibus que homo per has duas scientias operatur careret. Ipsa namque omnia que hominis sunt in rectum iter dirigendo cum discretione recte dispensat, et per bonitatem Dei, a quo diuina est, per sancta etiam opera que cum homine operatur mansionem in terra uiuentium se habituram confidit. Per scientiam quoque boni, qua malum cognoscit, illud iniustum esse iudicat, quamuis idem malum per corpus coacta sepe operetur; et si scientiam  istam boni et mali non haberet, sicut follis cum qua faber nichil operatur esset. Et sicut mundus absque omni plenitudine fructuum esset, si non in uiriditate germinaret, sic etiam ipsa sine honore et beatitudine bonorum operum esset, si in rationalitate scientie boni et mali non floreret.

Quod in similitudinem eris terram ad fructificandum iuuantis, anima quoque per uires suas corpus ad quelibet opera exsequenda moueat, quibus, si recta fuerint, in eternum decorata, Deum et angelos et beatas animas perfecte intueatur; si uero peruersa, uelut immunda ab hac uisione repellatur.

LXXII. Predicta autem mundi capacitas erem in se habet, qui uiribus suis uiriditatem terre immittens, eam fructiferam facit, fructusque ipsos cum  ad maturitatem peruenerint uentosa frigiditate ad ariditatem inclinat; sed quamuis terram frigiditate hac exterius arefaciat, ipsa tamen ex hoc interius pinguescit quatenus in estate germinare possit. Proinde Creator omnium, qui terram ad operandum firmauit, animam, per quam homo omnia opera sua operatur, secundum se ipsum constituit, que homini, qui ipsius Dei opus est, et usque ad nouissimum diem operabitur, sicut sancta Diuinitas inuisibilis existit; sed post nouissimum diem, cum homo totus spiritalis effectus fuerit, sanctam Diuinitatem et omnes spiritus et animas perfecte intuebitur. Eadem uero anima fructifera uis est, que totum hominem mouendo secum uiuere facit; et sicut homo panno ex filis texto induitur et uestitur,  sic ipsa omnia opera que cum homine operatur, ut uestem induens, cum illis, siue bona siue mala sint, sicut corpore in quo habitat obtegitur. Bona quidem opera, cum de corpore abcesserit, sicut uestimentum in fulgore purissimi auri quod omni ornamento decoratum est in ipsa apparent; sed praua opera ut uestimentum omni immunditia pollutum in ipsa fetent. Ipsa etiam in similitudine eris cum homine operatur, qui uires suas terre immittit, per quas fructifera est et fructus suos perficit, et qui frigiditate hiemis totam terram arefacit; que tamen ad fructuositatem terre calorem in se conseruat, quoniam per uires anime pueritia, adolescentia, iuuentus et senectus, fructus bonorum operum operantur et perficiunt, que decrepita etas  per defectum quasi arefacit, sed tamen in uera fide ad premia eterne beatitudinis post finem hominis conseruabuntur.

Quia sicut terra, si bis in anno uiresceret et passim gigneret, arescendo in puluerem uerteretur, sic et anima in opere suo deficeret, si omnibus desisideriis suis et uoluptatibus carnis immoderate deseruiret; et quod instar terre inequaliter fructificantis, ex mutabilitate sui et conflictu carnis nunc in profectu, nunc in defectu posita, nec fidem in Euangelio commendatam, nec uisionem Dei in paradiso perditam in hac uita perfecte obtinere ualeat.

LXXIII. Quod si terra bis in anno uiresceret et passim gigneret, in ariditatem uerteretur et sicut puluis efficeretur. Per hoc designatur quia si anima  desideriis ac uoluntati carnis sue pariter consentiret, nullum opus perficere posset, quoniam ipsa uiuens spiraculum est, quod nobili tactu totum corpus illud uiuificando pertransit, quemadmodum etiam flatus predicti eris totam terram fructiferam reddit. Idem uero er quasi anima terre existit, cuius humiditatem flatu suo tangens, eam uirescere facit; et sicut er iste, cuius uiriditas sanguinem et humiditas sudorem in homine significat, in terra inuisibilis et impalpabilis est, sic anima in corpore impalpabilis sanguinem calefacit, et per rationalitatem, in illo uisibiliter operatur. Homo namque se Deum habere per animam intelligit, ideoque siue per se ipsum, siue per alium legem sibi semper constituit; et hoc ei naturale est, quoniam primus  homo legem in precepto accepit quam per consilium serpentis repudiauit. Qui post preuaricationem precepti Dei in exsilium istud expulsus, paradisum inhabitare non potuit, ad quem tamen in multis suspiriis anhelauit. Ut etiam anima, cum per corpus superata fuerit, plurima suspiria dolendo trahit: sed cum illud desideriis nature sue subdiderit, in magno gaudio letatur. Et sicut terra in frigore et in calore fructus suos non equaliter profert, sic etiam ipsa male et bene operando inequalia opera habet. Ex natura namque ista, in qua anima per corpus, et corpus per animam sepe superatur, homo illam puram fidem nequaquam habere potest per quam ipse montem eleuare et in mare mittere possit, ut Dominus discipulis suis de  grano sinapis dicebat, et quam Adam habuit quando inuisibilem claritatem Dei exterioribus oculis suis uidebat, in qua quecunque uellet se posse facere non dubitabat. Sed post preuaricationem, nec Adam nec ullus hominum hanc uisionem habere potuit. Unde fidelis homo cum interiori uisu anime sue in speculo fidei ad Deum respiciat, et ab eo qui omnia potest se saluari confidat. In qua fide multi desideria carnis sue mortificando plurima signa fecerunt.

Quia sicut uene cordis, iecoris et pulmonis, ad receptionem uel emissionem ciborum stomacho subueniunt, et eidem stomacho continua uel nimia repletio aut exinanitio obessent; ita et anima corpori quidem in quibusque operibus adest, sed eam tederet,  si corpus ipsum desideria carnis semper sequi permitteret.

LXXIu. Nam et de corde, et de iecore, et de pulmone, quedam uene quasi fistule extenduntur, que ad receptionem et ad emissionem ciborum stomacho subuenientes adsunt. In hunc modum anima, que magna ui corpus quod dormiens inuenit exsuscitat, in multis itineribus suis Deum sentit. Et quemadmodum uene stomacho adsunt, cum impletur et euacuatur, sic ipsa in omni bono et malo homini adest, ita ut homo cogitationes, duritiam malitie et mollitiem carnalis desiderii incipiendo et perficiendo per eam exerceat; et sicut sanguinei riuuli ad stomachum currunt, sic ipsa uiribus suis totum corpus pertransit. Sicut etiam stomacho  non prodesset, si semper plenus uel uacuus foret, sic etiam anime obesset, si corpus in deliciis desideriorum carnis semper uiueret, quoniam in uiribus esuriem desideriorum nature sue habendo deficeret, ut etiam sensu et corpore sepe deficit, qui in pinguedine carnis sue incessanter peccat.

Quia sicut caro hominis leditur si uel superflue uel minus necessario ciborum alimenta percipiat, sic et anima si plus uel minus iusto districtioni uel remissioni insistat; et quod stomachus mundos quidem recipiens, sed fetentes cibos reiiciens, hominem qui in peccatis delectatur, sed postea per penitentiam purgatur, significet.

LXXu. Si igitur cibi superflue accipiuntur, caro hominis ex indigno liuore infirmatur; uel si minus necessario sumuntur, caro in defectu attenuatur.  Sic itaque stomachus recte dispensator receptionis et emissionis ciborum est. Cum etiam anima ignea ui sua hominem ita superauerit, ut a carnalibus desideriis et a propria uoluntate sua abstinendo se maceret, tunc per suggestionem diaboli superbia inflatus, alios spernendo sepe dicit: »Sanctus sum et ab omnibus laudari et honorari merito debeo.« Sicque oculis anime eius per superbiam obcecatis, pro nimia tristitia gaudium et celeste desiderium habere non potest, et ideo in ipso homine turbata dicit: »Ach, ach, ego per fetentem superbiam obcecata celestibus desideriis, in quibus Deum uidi et intellexi despoliata sum.« Unde etiam homo, qui non per carnem et sanguinem, sed per uires anime, qua Deum scit et sentit, bona operatur, elationem  in bonis operibus diligentissime caueat, ne per illam premia eterne beatitudinis amittat. Sicut enim homo si cibos superflue uel si minus necessario receperit, caro eius infirmatur, sic etiam anima per elationem superbie et per nimiam abstinentiam que sine discretione est, deficit. Anima uero que corpus uiuificat, et que Deum in Trinitate unitatis intelligit, humilis spiritus est, humilitatemque suam in pueritia hominis ostendit, qui necdum superbiam uel odium in gustu peccatorum habet. In quo etiam tandiu letatur quousque idem homo per desideria carnis ad peccata moueatur, pro quibus ipsa dolendo semper lamentatur. Neque enim secundum desiderium nature sue in fictili uase corporis nunquam pleniter operari potest, cum caro exsilium et  ipsam uitam querat, sed corpus, quo peccante sepe affligitur, immunda illi et fetida peccata cum dolore proponendo affligit, atque eadem peccata in tristitia cognoscere facit. Stomachus enim qui cibos recipit, quos iterum in fetore emittit, hominem qui in peccatis delectatur significat, et postea per penitentiam in molestiam peccatorum conuertitur.

Quod sicut umbilicus omnium interiorum sibi adherentium fortitudo et ambitus terre ceterarum creaturarum retentaculum existit, sic et uniuersorum que per corpus et animam geruntur, siue bona, siue mala sint, ad ipsam animam respiciunt, et quia magna distantia sit inter hos qui per elationem et hos qui per negligentiam delinquunt

 LXXuI. Et umbilico omnia interiora uentris adherent, sicut et ad circuitum terre relique creature respiciunt, quia umbilicus fortitudo uentris est, sicut et ambitus terre receptaculum ceterarum creaturarum existit, hoc designat quod anima, que mediatrix omnium operum hominis est, in sanctis et bonis operibus non in se, sed in Deo confitendo gaudet, et in peccatis quibus uas suum implicitum esse cognoscit erubescendo contristatur, per quam tristitiam idem uas, scilicet corpus, quasi stimulo affligit, per quod homo intra se coactus dicit: »Quare anima mea pro peccatis in quibus natus sum, et a quibus me continere non possum, me tantum contristat, cum ea ante finem meum emendare confidam?« Sic quoque homo in peccatis  se consolando, in ipsis quasi in sono epulantium gaudet. Unde anima, de cuius natura consolatio ista non procedit, tristitia repletur, quoniam ipsa uita et de diuina rationalitate procedens, que hominem, qui omnis creatura est, mouet. Deus enim, qui de uilissima natura hominis tunicam humanitatis sue ex uirginea carne Marie uirginis sibi texuit, humilitatem ualde diligit, per quam superbiam et malignitatem diaboli superauit. Anima uero hominem in bono et malo ut columna domum sustentat, quia cum ipse per elationem sanctitatis in Deo fugerit, per eam se Deo et hominibus odibilem intelligit, et ipsa eum hoc modo affligendo gaudium habere non permittit. Multi enim per elationem sanctitatis  pereunt, et plurimi premia laborum suorum amittunt, ita ut in fine suo ad Deum suspirando uix saluari possint. Qui autem per negligentiam sanctitatis et per carnalia desideria sine superbia peccauerint, illis Deus plurima peccata, cum pro ipsis in penitentia suspirauerint, ignoscit, multique ex his sancti et columna celestis Ierusalem postea efficientur. Sicut enim umbilicus fortitudo omnium interiorum sibi adherentium est, sic omnia opera, siue bona siue mala sint, ad animam aspiciunt, quia ipsa fortitudo illorum omnium existit.

Quod umbilicus etiam terre lutulentas et aquosas immunditias in paludibus emittenti comparetur, eo quod calor, frigus et humiditas cibum et potum  sub eo discoctum ad inferiora digerendum urgeant; et quod similiter anima uoluptatibus carnis superata et in sordidis inuoluta operibus ad inferiora et penalia loca, nisi suspiriis penitentie purgetur, deuoluenda sit.

LXXuII. Umbilicus quoque cum carnalibus fistulis cordis, iecoris et pulmonis, omniumque uiscerum, in auxilium refectionis hominis surgit, que omnia spiramen anime mouet, quemadmodum er cunctas uires terre perflando confortat. Idem etiam umbilicus usque ad finem lumborum quasi terra que semper quasdam lutulentas et aquosas immunditias in paludibus emittit, et, quia calor, frigus, humiditasque hominis, quibus ille regitur, in umbilico latent, et cibus ac potus, quibus homo  in carne et sanguine uegetatur, ibi ad inferiora defluentes, uelut lutum eiiciuntur. Homo namque, qui per uires anime cum omni creatura secundum Deum operatur, etiam secundum naturam terre, cuius pars altera mollis, altera dura est, durus et mollis existit, in cuius mollitie per gustum carnis anima contristatur, cum idem homo per illa superatus, ei non consenserit. Sicut enim er omnes creaturas ad crescendum confortat, et ut umbilicus cum carnalibus fistulis in auxilium ciborum surgit, sic anima omnia opera hominis uiribus suis pertransit, continet et perficit. Ipsa etiam operibus corporis, sicut uermis tabernaculo suo quod ex luto facit, tegitur; et sicut per uermes, qui interdum non uidentur, lutum mouetur, sic homo per inuisibilem  animam ad sordida opera mouetur. Et licet ipsa omnia opera hominis, quemadmodum hamus piscem, ad se trahat, tamen per corpus ita superatur, ut ei nullo modo resistere ualeat. Pro peccatis quoque que per corpus coacta operatur se puniendam et ad iudicialia tormenta adducendam cognoscit, quoniam omnia in ipsa quasi scripta uidentur. Quapropter quandiu ipsa in corpore manserit, suspiria doloris emittit, quia ut umbilicus ad lumbos extenditur, sic peccata in ipsam extenduntur; et etiam cum ipsa in penas emittuntur, sicut esca hominis in luto emittitur, et ut terra lutulentas immunditias emittit.

Quia sicut terra et homo, illa per estatem, hic per iuuentutem uirent et florescunt, itemque illa per  hiemem, iste per senectutem arent et marcescunt, sic et anima manens in corpore, et illud sibi seruire compellens, de uirtute in uirtutem ascendendo in bonis operibus et exemplis Filii Dei uirescit, et postmodum educta de corpore uelut pretiosis ornata lapidibus, et receptionem corporis in quo laborarat inhianter exspectans coram Deo requiescit.

LXXuIII. Et homo in puerili et in iuuenili etate florendo perficitur, ac postmodum per senectutem in ariditatem inclinatur, sicut et terra in estate per uiriditatem florendo decoratur, et postmodum in hieme per frigus in pallorem uertitur. Cum enim anima corpus suum ita superauit, ut simplici corde in bona uoluntate sibi consentiat, et bonis operibus uelut dulcissimo cibo delectetur, homo ille in celesti desiderio dicit: »Quam dulcia faucibus  meis eloquia iustitie tue, que etiam ori meo multo dulciora melle sunt;« et sic cum puerili simplicitate sine gustu carnis in innocentia uiuit. Anima uero hominem istum desideriis suis tandiu imbuit, quousque de uirtute in uirtutem ascendendo uirescat, et in bonis operibus et exemplis que Filius Dei hominibus reliquit floreat, quia liuore peccatorum impolluta in ipso gaudet et decoratur. Et sicut in frigore hiemis uiriditas, floriditas et maturitas omnium fructuum deficiunt, sic homo per mortem in omnibus bonis et malis operibus deficit. Homo autem qui in pueritia, in iuuentute et in senectute bona opera feliciter compleuit, anima ipsius cum eisdem operibus lucida, et quasi pretiosis lapidibus  ornata coram Deo ascendit, et corpus, quod per eam operabatur, ut in iucunda mansione simul habitent uix exspectat.

Quid fortitudo uel petulantia renum, et pinguedo terre, que moderata uberes, immoderata inanes fructus producit in diuersis anime affectibus significent.

LXXIX. In renibus autem, in quibus et fortitudo et lubrica petulantia diffunditur, pinguedo terre notatur, quoniam ut in illis aliquando uires hominis, aliquando quoque ea que incongrua sunt exsurgunt, ita etiam moderata pinguedo terre ubertatem fructuum, immoderata uero inanes fructus, quamuis plurimi appareant, interdum producit. Homo namque omnia que sub circulo solis et lune  in temporibus mensium operatur, per uires anime in sapientia, in scientia et in discretione perficit; per eam etiam, quia ignea et erea est, secundum lunam que crescit et deficit, bonum et malum facit. Per uires quoque eiusdem anime, que per intellectum boni celestis est, homo queque cogitat et operatur, temporaque temporum, et elementa cum quibus bonum et malum facit, cum differentia rationalitatis discernit et omnia que cognoscit nominat. Et sicut in renibus fortitudo probitatis et infirmitas, prosperitas et inutilitas latent, et ut terra per solem, lunam et erem, omnia per que homo uiuit utilia et inutilia germinat, ita fortitudo ista in anima est quatenus homo per uires eius bona et mala, utilia et inutilia operetur.

 Quod terra in medio eris constituta sit, aduersus tempestates montibus et collibus partim calidis uel frigidis, partim estu et gelu temperatis, uelut urbs turribus et propugnaculis munita; et quod hoc modo anima in multiplici quem contra desideria carnis exercet conflictu sanctorum operum protectione ornetur et defendatur.

LXXX. Terra enim in medio eris ut fauus in medio mellis est, diuersis collibus elata, ita ut in quadam parte colles nimio estu, in quadam nimio frigore inhabitabiles habeat, in quadam autem parte colles estu et frigore temperatos. Per colles quippe firmata est, ut urbs cum turribus et propugnaculis. Colles itaque ualles obtegunt, et montes terram contra uarias tempestates defendunt; quapropter et  ipsa montibus et collibus uelut muro circumdata et firmata est. Hoc designat quod anima, que ex precepto Dei tota corpori infixa est, in illo se cum omni creatura operaturam celestia et terrena opera cognoscit. Intelligit etiam quia Deus, qui omnia mala opera iudicat in bonis operibus hominis, ab omnibus angelis et sanctis suis laudatur, quoniam ipse rex et imperator omnium in celestibus et liberator in infimis existens, hominem mortalitate carnis assumpta liberauit, et quod ipse mirabilis Deus plurima miracula in sanctis suis operatur. Cum enim homo secundum gustum carnis sue peccauerit, per animam in penitentia sepe reuocatur: sed qui a peccatis nunquam cessando animam superauerit, in illo anima lacrymabili uoce plangit, eo  quod esuries nature sue nunquam reficiatur, dum pene nullam spem saluationis ad Deum habere possit. Sed gratia Dei eumdem hominem in amara penitentia peccata sua tandem cognoscere faciens, eum ad relinquendum seculum confortat, per quod anima multum letatur; sicque opera hominis terre, quam er super et subtus undique tenet, assimilantur, et anima cum corpore ut er cum terra, et ut fauus in medio mellis est. Sicut enim terra colles ad habitandum estu et frigore temperatos; et quosdam intemperatos et inhabitabiles habet, sic etiam homo bona opera quibus ad celestem patriam, et mala quibus ad penalia loca ducitur exercet. Cum autem ipsa uoluntatem carnis superando uictrix exstiterit, bonis operibus ex natura  sua quoniam spiritus est delectatur, Deoque quemadmodum angeli, qui faciem eius inspiciunt, in amore fidei famulatur. Corpus quoque, cui desideria carnis contraria sunt, ad bona opera et sancta cogit; et cum illud per fortissima bella bonorum operum deuicerit, eiusdem bonis operibus uelut urbs cum turribus et propugnaculis ornatur et firmatur. Ipsa enim humilis est, et per uilissimam naturam carnis qua opprimitur lamentabilem uocem habet, per quam hominem, qui collum suum in superbiam erigit, nunquam plenum gaudium habere permittit. Qui etiam ex natura eiusdem anime propter molestiam peccatorum in penitentia illorum gaudere non potest, et sic anima in uera ascensione humilitatis, hominem ne in uanis uiis superbie  uagari possit constringit. Anima quippe que per scalam humilitatis ad altum montem, qui habitatio celestis Ierusalem est, ascendit, hominem a superbia discedere, et ad humilitatem se inclinare, ne per dolum antiqui serpentis dimergatur semper monet, quoniam sicut ualles de incongrua pluuia per colles, sic homines per humilitatem a malis defenduntur. Et sicut terra per montes et colles, quibus uelut muro defensa et firmata est, a uariis tempestatibus defenditur, sic anima per sancta opera que humilitate uelut muro muniuntur, ad celestem patriam a confusione diaboli perueniet.

Quia sicut terra sic posita est, ut undique a sole temperetur, ita et anima Deo subiecta a luce sapientie  discretionis uirtute illuminanda perfundatur.

LXXXI. Terra enim ad cursum solis sic posita est, ut in omni loco suo per ipsum temperetur. Sic et anima, que cum sapientia temperata est, per guttas salientis fontis, qui Deus est, hominem imbuit, ut in plateis discretionis et sanctorum desiderium, Deum cognoscendo, ambulet et propter amorem ipsius gustum peccatorum suorum relinquat. Sed homo qui secundum desideria anime operatur, per eam cum sanctis operibus, quemadmodum terra in omnibus officiis suis per solem, illuminatur.

Quia homo in similitudine terre factus ossa sine medulla lapidum uice, ossa cum medullis uice arborum habeat; et quod secundum qualitatem morum suorum, uel duritiam lapidum, uel amenitatem  horti floridi seu pomerii fructiferi per significationem recipiat.

LXXXII. Terra etiam cum lapidibus et arboribus firmata est, et secundum illam homo factus est, quia caro eius ut terra est; ossa autem ipsius sine succo medulle, ut lapides sunt; ossa uero cum medulla uelut arbores existunt. Unde et homo edificium suum secundum se ex terra, ex lapidibus et ex lignis componit. Anima quoque, cui desideria carnis contraria sunt, et que firmamentum totius corporis est, illud uiribus suis infundens, omnia opera cum homine operatur et perficit, ipseque homo floridus hortus, in quo Dominus oculos suos pascit secundum desiderium anime, operando efficitur; cum autem secundum uoluntatem carnis  operatur, coram oculis Dei sicut sol cum eclipsim patitur non lucet. Homo enim qui bona opera fecerit, pomerio omnium bonorum fructuum repleto assimilatur, sicut terra que lapidibus et arboribus firmatur et ornatur; cum autem per duritiam peccatorum mala opera perpetrauerit, sicut dura terra que sine fructu est coram Deo infructuosus existit. Caro namque hominis bonam scientiam, que fructiferam mollitiem habet, et ossa malam scientiam, que contra Deum se indurat, significant; ossa autem que sine medulla in eo sunt, mala opera ipsius designant. Anima uero secundum Deum in homine operans est, quoniam, sicut ipse celum in pleno gaudio celestibus constituit, et ut terram hominibus ad habitandum dedit, sic anima in gaudio  cum homine bona opera, que celestia sunt, et in querela tristitie mala opera que terrena sunt operatur. Scientia itaque boni et mali uiscera anime sunt, quibus hominem humilitatem, que materia omnium uirtutum est, docet, et que hominem in uiribus suis in peccatis ita constringit, ut illa in gaudio nunquam perficere possit. Et sicut homo omnia edificia domus quam edificare uult secundum uoluntatem suam preuidet, sic ipsa omnia opera in homine secundum quod potest disponit.

Item quod sicut er terram in medio sui equali undique mensura positam sustentat et continet, ita corpus et anima a Deo coniuncta, licet natura plurimum distent, in faciendis communiter preceptis Creatoris sui patienter se inuicem sustentare et instruere debeant.

 LXXXIII. In medio quoque eris terra posita est, ita scilicet ut er equali mensura super terram, ac sub terra, et in utraque parte terre sit. Anima etiam que uiuens spiraculum a Deo in corpus missa est, hominem ut cum patientia preceptis Dei in hac laboriosa uita obediat, instruit; in qua in tanta dissocietate quanta celum et terra distant, inhabitat manetque, ut qui scientia sua quid ipse sit pleniter comprehendere non ualet, in labore certaminis sui cum patientia et obedientia ad Creatorem suum tendendo respiciat. Sicut enim er in medio terre eam sustentando et continendo est, sic anima in medio corporis, illud totum sustinendo, habitat, et in illo secundum quod ab eo postulat operatur.

 Quod uesica, que potus recipit et emittit, cursus fluminum que per terram diffunduntur ostendit; et quod in hunc modum uictrix carnis anima corpus suum fluentis preceptorum Dei bona recipiendo, mala emittendo irrigare debeat, apposito in testimonium uersu psalmi CXuIII ad hoc competente.

LXXXIu. Sed uesica hominis inundationem fluminum que hac et illac per terram diffunduntur, ostendit, quoniam ut illa fluenta uentris recipit et emittit, sic etiam et flumina nunc crescunt, nunc uero decrescunt, totamque terram irrigant. Anima itaque, cui natura carnis et sanguinis contraria est, hominem ut ab inquietis cogitationibus se abstineat, et pro peccatis suis de gratia Dei non desperet,  sed ut in uera humilitate ad pedes Domini pro illis se prosternat, docet, quatenus omnipotens Deus in amara penitentia ei peccata sua misericorditer ignoscere dignetur. Cum enim ipsa hominem in humili natura sua ita superauit, ut ei in omnibus consentiat, celum sic dicendo uictoriose pertransit. »Concupiui salutare tuum, Domine, et lex tua meditatio mea est .« Quod sic intellectui patet: Ego in carne mea, que preceptis tuis per se in bono non consentit, te desideraui et intellexi, et per uim salutaris tui quasi ueloci aqua ita infundebat, ut in medio uirium mearum et in medio cordis mei, mandata tua contra uoluntatem eiusdem carnis meditarer. Et quemadmodum molendinum grana ad edendum per aquas conterit, sic ego,  que torrens iter aque in corpore sum, omnia precepta tua ex natura mea requirendo diligenter obseruo. Sicut enim uesica hominis aquosam humiditatem corporis recipit et emittit, et ut flumina crescendo et decrescendo totam terram perfundunt, sic uictoriosa anima totum corpus, bonum recipiendo et malum emittendo, preceptis Dei regit, cuius uires in bonis crescunt et in malis decrescunt.

Quod ex locis corporis per que digestio ciborum et potuum fit, secreti et sub erranei meatus fluminum designentur, et querela anime lutulentis et fetidis operibus pollute, et per spem penitentie et passionem Christi in Deum respirantis, adducto in testimonium uersu psalmi XLI in hoc conuenienti.

LXXXu. In locis autem ubi digestio ciborum et  potuum emittitur, secreti et subterranei meatus predictorum fluminum designantur, quia, ut digestio in corpore hominis permanere non potest, sed eiecta apparet, ita quoque et meatus isti flumina eiiciunt, illaque ad apertam manifestationem perducunt. Cum uero anima in lutulentis peccatis a luce abscondita est, se abstinere non potest quin lamentabili uoce dicat: »Ach, ach, ego infelix que uiuens spiraculum adeo sum, tanto fetore peccatorum inuoluta sum, ut nulla letitia celum respicere ualeam. Ach, unde ueni, aut quo uadam, et quid prosunt mihi omnia bona que Deus creauit, cum in infernum dimergar?« Sed postea in se reuersa iterum dicit: »Confido in Deo meo, quia in  uera penitentia per misericordiam ipsius de infernalibus tormentis que promerui liberari possim. Et sic per gratiam Dei consolata et confortata iterum dicit: »Quare tristis es, anima mea, et quare conturbas me? Spera in Deo, quoniam adhuc confitebor illi salutare uultus mei et Deus meus .« Quod sic intellectui patet: Cum homo peccata sua per naturam anime coactus emendare cogitauerit, in gaudio quod ex riuulis aque uiue ei influxit dicit: »Quare tantum contristor et perturbor in anima mea, cum per gratiam Dei uulnera peccatorum meorum cum suspiriis et lacrymis delere possim, que per uulnera Domini mei, qui clauos et lanceam pro peccatis meis sustinuit, me liberandam confido?« Omnia uero mala opera in amara penitentia  postea manifestat, sicut etiam egestio ciborum et potuum emittitur. Sed et sicut de subterraneis aquis lumina super terram producunt, sic de his rebus optima fama super terram uolat, quoniam qui in peccatis exstinctus erat, in bonis operibus reuelatur.

Quod per dorsum et latera hominis planities terre, per femora uero et loca sessionis colles et asperitas eiusdem terre inferius dure et impenetrabilis, et superiorem partem, que mollis est, constringentis insinnetur; et quod similiter uiribus anime mollities carnis a uitiis restringatur, ut uirtutum margaritis decorata angelos sanctos et ad admirationem sui et ad laudem Dei accendat.

LXXXuI. Dorsum autem et latera hominis planitiem terre demonstrant; anima uero, que operans  spiritus nominatur, sancta opera et claras uirtutes, per quas Deus ab angelicis spiritibus laudatur, cum homine operatur; ipsaque corpori, quod per omnia regit, inuisibilis existit, quemadmodum Deus, qui totam terram creauit, homini inuisibilis est. Et sicut homo cum dorso et latere potenter operatur, sic etiam anima cum corpore omnia opera sua perficit. In femoribus quoque et in loco sessionis colles et asperitas prefate dure et impenetrabilis terre ostenduntur, quoniam ut femora lumbis et uentri adherent, et hominem portant, et ut locus sessionis hominem retinet, sic etiam hec inferior et impenetrabilis pars terre, superiori tenere et molli parti eius coniuncta existit, illamque fortitudine sua quasi chalybs retinet ne dissoluatur.  Sicut enim homo totam terram artibus suis regit, eamque aratro aliquando profundius, aliquando leuius euertit, sic anima uiribus et uirtutibus corpus secundum gustum carnis pertransit et euertit, et cum fortissimis uiribus eiusdem anime homo grauia et criminalia peccata perficit, sed leuiora, que per cogitationes sine opere fiunt, aliis anime tantum perficiuntur. Diabolus namque propter odium quod ad Dominum suum habet, delectationem homini suggerit, ex qua fumus quoties homo irascitur in corpore eius ascendit, quia homo nunquam irasceretur si delectatione carnis careret. Anima uero que immortalis uita est, in cuius discessu corpus emoritur, omnia opera secundum desideria corporis perficit, quemadmodum erius uentus totam terram  perficit, quemadmodum erius uentus totam terram germinare facit, ipsaque in corpore operando, sicut torrens aqua fluendo, nunquam cessat. Omnes quippe angeli super hominem illum qui sanctis operibus uelut elegantissima ueste induitur, mirantur, quoniam societatem cum illis Deum laudando etiam habebit; omniaque opera eius anima sustinet, sicut femora et locus sessionis totum hominem sustentant. Et sicut aspera et acuta terra mollem partem terre atque flumina portat, sic uires anime totum hominem continent, que ei, quemadmodum femora cum lumbis uentri, seruiendo adherent. Ipsa etiam cum uiribus suis opera hominis, quemadmodum posterior pars ipsum sustinet, et eum in bono gaudere et in malo contristari cogit, bonisque operibus  et uariis uirtutibus uelut baccis et margaritis eum circumdat. Unde et Ioannes dicit:

uerba sancti Ioannis apostoli in Apocalypsi sua decorem sponse Christi, id est anime sancte, contemplantis et describentis, et Dauid in Psalmo excellentiam hominis predicentis.

LXXXuII. »uidi Ierusalem descendentem de celo, ornatam tanquam sponsam uiro suo .« Quod sic intellectui patet: Sponsa ista sanctam et ornatam animam, que Christo in dote sanguinis sui adiuncta est, et ad eum quemadmodum sponsa ad sponsum respicit, designat, quia ipse Filius Dei in aluum uirginis descendit de celo, in qua nouam et sanctam ciuitatem Ierusalem edificauit. Angeli namque, qui faciem Dei semper inspiciunt, in operibus sanctorum, que cum innumerabilibus  ornamentis ad faciem Dei lucent, et ad celestem Ierusalem ascendendo noua tabernacula semper edificant, et etiam coram eis ut aurea scriptura fulgent, mirantur. Unde in sono psalterii, cithare, et uocis omnium laudum sonant. Deus uero hominem ideo creauit, ut lucida opera que in celo fulgerent operaretur, quatenus angeli in operibus eiusdem hominis, ut etiam in facie Dei, mirarentur. Unde etiam scriptum est: »Minuisti eum paulo minus ab angelis; gloria et honore coronasti eum, et constituisti eum super opera manuum tuarum .« Quod sic intellectui patet: Deus angelis, qui laus eius sunt, presens semper est, ideo ab eis uidetur et cognoscitur, cum homo, qui opus [eius] cum anima est, eum in fide et non in  diuinitate uideat; quem Deus glorificat, honorat et multum ornat, quoniam eum ad obedientiam preceptorum suorum creauit, et super omnia opera que fecerat eum constituit.

Item de comparatione dure et mollis uel calore uel algore inhabitabilis terre, et unde terremotus contingant, et quod eadem terra si subtus quasi ferrea chalybinea non esset, ab ascensu solis nimio estu, et ab occasu eius nimio frigore disrumperetur, et de multifaria concertatione carnis et anime secundum supraposita.

LXXXuIII. Nam tenere parti terre dura et uelut ferrea pars altera terre, subiuncta est, que in duritia sua, quemadmodum chalybinea fit, perdurat, ita ut nec confringi, nec emolliri ulla inundatione  circa eum concurrentium aquarum possit. Homo quoque cum delectationem carnis amplectitur, anima in spiritali natura sua dicit: »O ue mollitiei gustus carnis, quam ego affligo, et a qua affligor!« Unde homo in peccatis suis mox ingemit dicens: »O ue mihi, quod ad tanta peccata, que in me superare non possum, natus sum!« Et mox ut anima merorem istum senserit, hominem plus quam prius in peccatis puniendo ad se trahit, et eum propter peccata sua tristem reddit, quoniam uires anime in ipso aruerunt. Postea namque homo secundum naturam anime operando, ipsam in mortificatione carnalium desideriorum prodit, quatenus eam in celesti desiderio inueniat. Sic quoque anima hominis in quo obdurationem cordis non inuenit, superat,  quemadmodum dura et quasi ferrea terra mollem in potestate sua sustentat; ipsaque anima fortitudine fidei quasi chalybe eum firmat, ne per circumeuntia mala consuetorum peccatorum deficiat. Pars itaque hec dure et uelut ferree terre colles cum rupibus habet, et flumina que in oriente in quatuor partes diuisa fluunt, eam scindere non preualent, sed eam interdum mouent, nec tamen uulnerant. Motio autem ista ex nimio estu solis ab illa parte firmamenti fit, ubi sol ascendit, et si terra subterius, ut ferrea seu quasi chalybinea non esset, ex nimio estu hoc tota scinderetur. Ab altera quoque parte firmamenti ubi sol occidit ex nimio etiam frigore rumperetur. Nam et ex immoderato feruore solis et ex immoderato frigore iste partes terre  inhabitabiles sunt. Proinde et anima, que humilis nature est, contra superbiam hominis semper pugnat, eique dicit: »Quare in tantam altitudinem, quasi te ipsum creaueris, ascendis? Si enim per te ipsum esse uel operari desideras, ut primus angelus cades.« Ipsa etiam Deum, a quo ipsa spiritalis essentia facta est, scit, et sentit, et quod ei nullus similis est intelligit, ideo superbiam que sine gaudio est, et per seipsam esse et nulli obedire uult, odit. Unde etiam superbe menti corporis sui dicit: »Omnia que queris uana et fallacia sunt, et que tu honorem nominas, hec blasphemia sunt; et cum te ascendere putas sine adiutorio Dei et hominum, cades.« Sed homo ex merore anime sepe suspirat, et ab omnibus operibus superbia declinando,  in altitudinem sanctorum operum humilitatis ascendit, per quam ipse in medio peccatorum, quemadmodum dura terra collibus et rupibus tenetur et firmatur. Et tunc homo bona et sancta opera cum elementis in alio modo quasi reuiuiscendo operatur, ne quasi uulneribus mortis condemnatus, coram Deo et hominibus derideatur, sicut etiam eadem terra de quatuor fluminibus in uiribus suis non disrumpitur. Anima autem, que uentosa est, omnem creaturam per cor et uenas in homine, dum peccata que sibi molesta et contraria sunt cum eo operatur, mouet; ipsumque post gaudium peccatorum sepe plorare facit, et post securitatem eorum in magnam confusionem conuertit. Homo etiam magnam infirmitatem multoties incurrit, cum omnia interiora  uiscera sua rectum iter perficiendo, que uult non habet; sicque anima quasi tempestas in homine cum peccatis, et etiam cum penitentia ipsum affligendo est; et quantum ipsa in peccatis doluit, tantum eum in penitentia dolere facit. Ipsa quoque anima in omni feruore peccandi et penitendi hominem, quemadmodum ferrea et chalybinea terra mollem, sustentat ne deficiat, quia ipsa uitalis uirtus corporis est, quod nunquam cum gaudio peccata sua operari permittit, quodque in peccatis ita sepe affligit, ut ab illis se surgere uix speret. Anima uero per hoc eum iterum excitat, et ut per gratiam Dei se liberandum confidat, ne in dispersionem desperationis decidat consolatur, quod etiam terra que ex  nimio frigore occidentis non rumpitur significat. Terra enim que pro nimio frigore et estu inhabitabilis est, designat quod homo, qui propter expulsionem Ade paruum locum habitabilis terre ut peregrinus inhabitat, inter prelia et bella peccatorum et penitentie nunquam securitatem habere possit, quoniam in lacrymabili exsilio plenum gaudium celestis patrie uidere non potest, nisi quod illuc a longe in umbra fidei tendit. Unde cum nullam securitatem se habere uidet dicit:

uerba Dauid in psalmo CI uelocitatem dierum suorum et defectum suum deplorantis.

LXXXIX. »Dies mei sicut umbra declinauerunt, et ego sicut fenum arui.« Quod sic intellectui patet: Homo ex originali peccato in his que preterita  et futura sunt, cecus est. Unde ea in scientia sua quasi umbram habet. Qui etiam per hoc quod nullam securitatem habet, ut fenum arescit, cum omnia opera sua ei incerta sint. Omnes enim dies hominis deficiendo in obliuionem ducuntur, sed eterna uita stabilis et noua est, ut etiam estas omni anno nouos fructus profert.

Quod terra quidem in omni superficie sua rotunda, sed non plana, propter tumores collium et montium quos undique gestat existens, inequalem humane conuersationis propter diuersa uirtutum et uitiorum que inter animam et carnem geruntur certamina, tenorem significet.

XC. Terra namque montes et colles portat, et intra rotunditatem suam plana non est; sed tamen er eam ubique tangit, ipsaque supra et subtus montes  et colles fert, quemadmodum ceruus cornua sua. Anima, que spiraculum a Deo est, frendenti molestia auaritiam, que collum luxurie existit, odit, quoniam homo per hec duo uitia pacificos et mansuetos mores nec in se nec ad alios habere potest. Ipsa quoque anima corpori ideo immissa est, ut ad confusionem diaboli contra suggestionem ipsius cum homine pugnet, quia luxuria per ipsam suggestionem Leuiatan, qui totum mundum deglutire uult, in ipso exsurgit, per quam etiam, ut auarus homo pecuniam, animas inquinare et ad se trahere desiderat. Homo namque qui superbus et auarus existit, possibilitate peccandi, quemadmodum terra montibus et collibus ponderata, nequaquam plana est, se ponderat, cum relicto timore Dei ac si per eum  iudicandus non fit, secundum desideria cordis sui quecunque uult operatur. Et sicut er terram non communit, sed secundum qualitatem tempestatis tangit, sic ipse opera iniquitatis excusando secundum uanitatem cordis sui iniuste operatur. Sed anima etiam uiribus suis hominem istum affligendo ad Deum pro peccatis suis suspirare facit, ac montem superbie in ipso prosternens, eum super terram in humilitate sancta et bona opera facere cogit, qui prius peccata in superbia quasi sub terra operatus est. Ipsa etiam in potestate scientie sue bonum et malum operatur, et ex magna afflictione quam in corpore ex superbia habet dicit: »Ach, Ach, unde ueni, et quid operor modo? cum suspiriis plangentem  uocem profero, qui scientiam meam cum putredine peccatorum misceo.« Et ita lugendo hominem cogit, ut his uerbis Dominum adoret. »Miserere mei, Domine, quoniam animam meam in peccatis pollui, et sana contritiones cicatricum uulnerum meorum, quia tibi soli peccaui. O Deus meus, amplius, amplius doce me sancta et bona operari, quibus anima mea sanetur, quam multum perturbaui.« Postea namque homo se totum ad Deum inclinat, et esurie anime sue deficiente, in conuiuio penitentie letatur.

Quod sicut inferior superficies terre pulsantes se et circumfluentes aquas quasi ferrea repellit, sic et uis anime uelut chalybs qui cetera acuit ferramenta fallaciam et immissiones diaboli domare et a se repellere debeat.

 XCI. Nam superficies terre subtus quemadmodum supra rotunda existit, ipsaque ad intrantes et circumfluentes aquas quasi ferrea est. Anima quoque que in corpore latitat, et in omnes sensus corporis cogitando, loquendo et operando uolat, secundum ista cum omni creatura in homine operatur, cum alii spiritus laus Dei tantum sint, nec operentur. Homo enim de cuius operibus angeli Deum laudando mirantur, celestis et terrestris est, unde in celo gloriose laudatur, et totam terram operando replet, et ita uis anime ipsius rotunditati terre assimilatur, que in corpore et in omnibus operibus hominis circuit, et etiam secundum naturam carnis, et secundam naturam suam operatur.  uis itaque anime ut chalybs est, per quem omnia ferramenta acuuntur et firmantur, quoniam ipsa desideria carnis que naturam ipsius intrant pugnando superat, ne homo pereat, ipsaque ne pondere peccatorum suffocetur, contra omnem fallaciam diaboli bellatrix existit.

Quod flexure, tam equales quam dispares, que in homine a femore per genu et talum usque ad finem maioris articuli pedis, et a uinctura manus usque ad extremum medii digiti inueniuntur, in mundo oceani et fluminum incuruationes et reflexiones significent, et in homine impetus, et estus libidinum, et multiplices compaginationes naturarum, carnis et anime oppositiones designent.

XCII. A genibus uero usque ad talum eadem  mensura est que a loco egestionis seu a femore usque ad genu existit. Et in mensura membri huius, scilicet quod a genu usque ad talum est, oceanus, qui totam terram comprehendit, designatur, quoniam, ut crura ad posteriora recuruantur, ita et aque iste omnem rotunditatem terre circumamplectentes, metam suam non transeunt. Aque etiam iste extra meatum suum non ruunt, quia uelut in sulco et quasi in canalibus fluentes, eosdem terminos non excedunt, et aquis que super firmamentum sunt in profunditate sua equales existunt. Sic et anima, que in omnibus membris hominis constituta est, per illum ad omnia desideria carnis festinat, ut follis flare cogitur, unde et lamentando ad eumdem hominem dicit: »Ach, ach, cinerosa putredo,  cur a Deo meo in te unquam missa sum, que in tua desideria me ita inuoluisti, ut diabolica suasione criminalia opera tecum cogat perficere?« Tunc homo, licet in petulanti conuiuio peccatorum uiuat, propter querelam anime intra se sepe dicit: »O ue mihi, quare a peccatis me continere non possum! qui opera mea coram Deo et hominibus polluta esse cognosco, et quare non timeo Deum meum, qui omnem maculam peccatorum sicut malitiam diaboli iudicando abiicit!« Post ea homo in amara penitentia a peccatis ea dinumerando declinat, et in eamdem molestiam, in qua anima ipso peccante fuit, sic dicendo ducitur: »Ach, ach, ego Creatoris mei oblita sum, quando a desiderio carnis in scientia rationalitatis mee propter timorem et amorem  eius non declinaui!« sicque in uera penitentia se ad terram prosternens, ad Deum sic orando clamat: »O Deus meus, adiuua me, et per sanguinem tuum educ me de profunditate peccatorum meorum, quibus quasi in infernum mersus sum, et per gratiam tuam trahe me ad te, ut ad saluationem surgere possim.« Sicque singula peccata sua in uera penitentia considerando abluit. Mensura enim que a loco egestionis seu a femore usque ad genu existit, significat quoduis libidinis in lumbis uiri, et in umbilico mulieris per primam suggestionem diaboli excitatur, cum per malum eiusdem deceptionis pari studio desiderando et operando peccata luxurie perficiunt. Sed homo post ea per animam in dolorem et in molestiam eorumdem peccatorum ducitur, quod etiam  mensura que a genibus usque ad talum est designat. Talus quidem locum exsilii in quo Adam positus est ostendit, quod homo in omnibus operibus suis bonis et malis obliuisci non potest, quia in malis operibus expulsionis Ade recordatur, et in bonis operibus qualiter a Deo creatus sit reminiscitur. Deus quippe anime rationali habitaculum in tanta plenitudine creauit, ut in illo omnes uirtutes suas exercere posset, sicut et homo domum edificat, quatenus in illa omnia que uult operetur; et ut etiam uenti a Deo creati sunt, ut aliquando in iucunditate, alio modo in periculo, queque flatu suo pertranseant. Et sicut oceanus locum in quo fluit non excedit, sic anima modum istum non relinquit,  quin in bonis operibus gaudeat, et in malis contristetur. Cum enim homo secundum desideria carnis peccat coram Deo ut tenebrosa nox est; cum autem secundum naturam anime operatur, coram Deo et angelis eius sicut lux diei lucet. A talo autem usque ad finem maioris articuli ea mensura existit, que a iunctura manus usque ad summitatem finis digiti qui medius dicitur, est, ut supra demonstratur. Pedes quoque cetera flumina demonstrant, que se per totam terram diuidentes, illam ubique irrigant. Et sicut iidem pedes cruribus, et ut manus brachiis adherent, sic et flumina ista uires suas ab oceano sumunt. Deus quippe elementum terre creauit, que per uires ceterorum elementorum germinat, ut etiam mulier per uires uiri  feta existit. Homo itaque per animam diuinus, et per terram terrenus, plenum opus Dei est; unde etiam terrena scit, et in speculo fidei celestia cognoscit. Sicut enim a talo usque ad finem maioris articuli, et a iunctura manus usque ad summitatem finis medii digiti equalis mensura existit, sic anima, per quam homo se Deum habere intelligit, equali mensura sine omni defectu corpus possidet, illudque eam equali mensura sustinet, ita ut anima in illo nullum defectum in omnibus operibus que cum corpore operatur, habeat. Et ut etiam terra utilia et inutilia germinat, sic pedes hominem ad utilia et inutilia opera portant; et ut ab oceano omnes aque fluunt, sic per corpus et animam omnia opera hominis peraguntur.

 Item quod in flexuris humerorum et brachiorum, manuum, lumborum, poplitum et pedum, in quibus duodecim maiores inflexiones sunt, quatuor principalium uentorum et octo collateralium ipsorum flatus et spatia quibus a se differunt, insinuent, et quod iidem uenti calore, frigore, siccitate et humiditate inuicem temperentur.

XCIII. Sed in poplite dextri cruris, ubi crus hominis incuruatur, principalis occidentalis uentus demonstratur; in femore autem et in talo eiusdem cruris spiramina eorumdem collateralium uentorum designantur. In poplite quoque sinistri cruris principalis uentus septentrionalis notatur; sed in femore ac in talo ipsius collaterales uenti eius ostenduntur; in lumbis quoque et in pede cruris illius flatus collateralium eorumdem uentorum manifestantur. Deus  itaque, ut prefatum est, constitutionem uentorum in homine signauit, uidelicet in flexura brachiorum, in scapulis ac in manibus, in genibus, quoque in lumbis et in pedibus, in quibus duodecim maiores inflexiones sunt, quemadmodum etiam duodecim uenti existunt. Flexure etenim brachiorum cum sibi appendentibus membris orientalem et australem uentum cum collateralibus eorum, ut predictum est, designant; genua uero cum appendentibus sibi membris occidentalem et septentrionalem uentum cum collateralibus ipsorum demonstrant; atque quemadmodum membra ista omni corpori adherent, ita etiam et uenti isti cum ministris suis firmamento assistunt. Alter quoque per alterum calore, frigore, siccitate et humiditate temperatur, officiaque sua  congrue exercent, ut etiam homo brachiis et manibus suis omnia operatur que in scientia sua dictat. Et sicut hec membra equali mensura a se differunt, ita etiam uenti equali spatio a se distant.

Specialiter de periculosa asperitate et noxio flatu aquilonis, qui in estate interdum frigido humore fructus ledit et arbores arefacit, solem offuscat, et lune nitorem per diuersos calores immutat.

XCIu. Sed inter hos aquilo asperitatem et horrorem suum sepius ostendit, cum uentosam alam suam in rotam firmamenti et contra orientem extendit, ubi et terribilem et nociuum fumum multoties mouet, frigidamque humiditatem in estate emittit, que fructum terre ledit arboresque arefacit.  Cum istud acciderit, idem horribilis flatus cum magna ferocitate se aggerat, nubemque per quam sphera solis lucet obtegit, ita ut hominibus sol defecisse uideatur. Sic quoque idem flatus errorem sub nubibus facit, unde et tenebre in terra tunc fiunt. Sed istud ab hominibus uideri non potest, nisi cum magna portenta prefigurantur, quoniam per elementa ista mouentur, uelut manus per brachium flecti, signare omniaque operari potest. Et idem flatus propter contraria opera hominum cum luna multoties ita ludit, ut ipsa eis interdum coloris nigri, interdum ferrei et interdum coloris uarii distincta appareat. Quapropter et aspectus eius terribilis hominibus tunc est. Aquilo namque in omni parte ad quam se dirigit periculosus est, et omni rei super quam efflat nocens, calidumque flatum,  qui de sole cum humiditate roris suauiter uolat et omnem uiriditatem et fructus agrorum in terra perficit, frigiditate et asperitate sua conturbat, prosperitatemque utilitatis deuitat. Alios autem uentos sustinet, quemadmodum homo, qui ad parietem se reclinat, et eis sic ministrat, omniaque luminaria per tenebras aquilonis ornatiora et speciosiora in creaturis uidentur, quia lumen in ipso non est. Et secundum hunc modum sinistrum etiam brachium dextrum sustentat, eique ministrat.

Quomodo uniuersa hec que de mensuris uel inflexionibus humanorum artuum seu uentorum duobus superioribus capitulis comprehensa sunt, sed et uicissitudo diei et noctis et horarum ad animam referenda sunt; et quod ipsam animam Deus  quatuor uiribus, quas secundum corpus ex elementis, scilicet igne, ere, aqua et terra habet, et secundum se item quatuor quasi quibusdam alis ad regendum se ipsam et idem corpus suum instruxerit.

XCu. Hec omnia ad animam prospiciunt. Que scilicet anima in corpore, in similitudine uentorum quorum flatus non uidetur sed auditur, manens, per hoc quod eria est, sufflatum et suspirium et cogitationes suas quemadmodum er uolans dilatat, et que etiam per humiditatem sapientie rori assimilatur, per quam bonas intentiones ad Deum habet. Sicut enim splendor solis totum mundum illuminat, et tamen in se non minuitur sic ipsa in breui statura hominis tota est; quamuis per cogitationes suas ubique uolet, per sancta quidem opera in laude Dei  ad sidera ascendens, per mala autem opera peccatorum in tenebras descendens. Quod etiam sol designat, qui uiribus suis in die super terram, et in nocte sub terra lucet. Ipsa quoque bona intentione ascendit, et mala intentione peruerse operando descendit, sicut et crura cum poplitibus superius et inferius in diuersis negotiis agitantur. Occidentalis enim uentus, qui aliquantum timendus est, bonam intentionem hominis, que nunquam sine timore esse debet, per quem homo dum adhuc in fetore peccatorum est, sicut per poplitem sustinetur ostendit, cuius talus et pes uoluntatem et desiderium, per que bona intentio cum operibus perficitur, demonstrant. Et sicut uento occidentali collaterales sui  in officio suo assistunt, sic uoluntas et desiderium operi adsunt. Dexter quippe collateralis occidentalis uenti designat quod homo uelut in dextra parte anime consentiendo peccata in se ipso deuincit; sinister uero quod peccatis superatus uelut in sinistra parte in obliuione Dei uiuit, ostendit. Aquilo autem, qui flatu suo omnem uiriditatem terre arefacit, ad quod eum collaterales uenti sui adiuuant, ostendit hominem secundum uoluntatem et delectationem cordis sui desideria carnis perficientem, per que ab omni felicitate celestium honorum destituitur. Sed cum idem homo uelut homo sinistra parte mala perpetrando anime non consentit, uis rationalitatis ipsius quasi in dextra parte ab hoc eum prohibet, et tamen omnia opera bona et mala  per ipsam perficiuntur, sicut per estatem omnes fructus terre proferuntur. Deus etiam animam per quatuor uires quas de igne, de ere, de aqua et de terra habet, sapientem ad regendum uas suum, scilicet corpus, creauit, cum quibus etiam omnia officia eiusdem corporis cum ipso operando perficit. Ipsa uero antequam in corpus mittatur, nichil operata est, sicut etiam cum illud exuerit, nichil amplius operabitur. In flexuris namque membrorum hominis Deus quatuor uentos cum collateralibus ipsorum signauit, in humeris, in ulnis, in manibus et in lumbis, in genibus ac in pedibus, quorum unus, scilicet orientalis uentus, fortitudini aurore adiunctus est, que de frigiditate noctis rorem habet, quem super terram mittit. In mane enim aurora  lucet, in prima sol diem illuminat, in terra ardere incipit, et in sexta plenitudinem ardoris apprehendit. Per quod designatur quod homo per bonam intentionem primum suspirat, postea lacrymatur, post lacrymas bona opera incipit, que post ea magno studio bone intentionis complet. Homo namque qui in sancta conuersatione bonorum operum fortiter ardet, uelut auster est, qui prius per suspiria et bonam intentionem uelut in oriente sancte uiuere incepit; sed postea uelut in occidente inquieta bella, quibus anima corpus domabat cessant, quemadmodum estus solis, qui in oriente incipit, et in austro pleniter ardet, in occidente tepescit. Sicut enim oriens et auster in calore diei se coniungunt,  ita anima uirtutem uirtuti adiungit, et omnia bona opera sicut manus cum brachiis perficit. Sol autem finito die in occidente descendit, sicut et genua hominum cum pedibus super terram currunt. Ad uesperum etiam iocunditas diei in tedium ducitur, nec homo in luce diei tunc gaudet, sed tedium dormiendo habet. Hoc est quod homo secundum gustum carnis operans, et carnalibus operibus occupatus, celestium bonorum obliuiscens, nocturnalis efficitur; cum autem per animam in igne Spiritus sancti sanctas uirtutes operatur, in amore Christi a concupiscentia carnis refrigescit. Anima quippe rationalis cum sono uerba multiplicando profert, quemadmodum arbor ramos multiplicat, et ab ea omnes uires hominis sicut ab arbore rami procedunt,  ipsiusque opera, qualiacunque sint, que cum homine operatur, sicut fructus arboris cognoscuntur. Ipsa namque quatuor alas habet, scilicet sensum et scientiam, uoluntatem et intellectum. Per alam sensus se uulneratam sentit, et que caro diligit, declinat, quia semper mobile spiramen est; per alam quoque scientie corpus desiderium operandi habet, quia se per animam uiuere cognoscit; per alam autem uoluntatis anima cum corpore operari desiderat, quoniam illud factum uidet; sed per alam intellectus fructus cuiusque operis, siue utile, siue inutile sit, quoniam ipsa in finita uita manet cognoscit. Per istas itaque quatuor alas, ante et retro cum scientia boni et mali oculos habens, per bonam quidem scientiam, quasi ante cum bonis operibus; per malam autem  quasi retro malis operibus uelut auis uolat.

Item de creatione aquilonis, et quomodo ea que specialiter de asperitate eius et lesionibus que per eum exterius in creaturis fiunt, de suggestionibus uitiorum, quibus anima et corpus a diabolo interius irritantur, intelligenda sint.

XCuI. Nam cum aquilo flatum suum horribiliter leuauerit, orientalis uentus ei resistit, et occidentalis eum prohibet, ne super eum flare possit; sed auster, qui his duobus fortior est, cum illis etiam ei repugnat, ne super ipsum flatum suum emittat. Sic quoque omnes uenti ab ortu solis usque in occasum eius aquiloni, quem lumen solis nec tangit nec illuminat, resistunt. Aquilo enim aliis uentis peior est, quoniam in casu diaboli quando Deus illum in lacum exteriorum tenebrarum proiecit, ubi in tenebris  absque omni luce manet, tenebrosus factus est. Ex quo enim Adam cecidit, maligni spiritus flatum suum de tenebris in quibus sunt, in totum mundum homines in errorem urgendo emittunt, et hoc in eadem malitia qua uere luci contradixerunt, faciunt. Deus autem non permittit eos horribili forma ut sunt, hominibus qui sub sole sunt apparere; sed secundum intentionem et mores eorum in omni forma creaturarum eos decipiendo, et a bonis operibus quantum possunt auertendo eis apparent. Aquilo enim, qui homines et fructus terre ledit, et qui alis suis in calore estatis contrarium frigus aduersus orientem et occidentem emittit, per quod fructus terre arefacit, tenebrositati et nequitie eriorum spirituum similis est, quia ipsi pessimi spiritus  calorem ignis Spiritus sancti per obliuionem Dei in hominibus frigidum faciunt. Anima nempe, que conflictu corporis ita superatur, ut illi consentiendo in desideria carnis, uelut uermis in habitaculum suum inuoluitur, per spumam serpentis peccatis inquinata, spiraculum a Deo se esse non recordatur. Ipsa uero in his non diu manens, sed pro amplexione peccatorum, quibus quasi magnis inhiabat deliciis, suspirat et gemit, et peccata sua non in deliciis ut prius, sed in molestia habens, et quasi contra se rixando postmodum bonis operibus insistit. Sed cum homo in mala scientia se ipsum uendiderit, et per feruorem libidinis Deum in obliuionem ducendo ad consilium serpentis aspexerit, eadem libido per flatum  diabolice artis in eo feruentius ardet, eumque sic dicendo decipit: »Quomodo posses te continere, quin caro tua per delectationem concuteretur, cum homo sis, et iterum penitendo mundus fieri possis?« Sic namque homo iste in similitudine uenti qui horrorem suum sub nubibus facit, per irrisionem errantis mentis in scientia sua obnubilatus, in tenebris obliuionis Dei cum criminalibus peccatis dormit. Et cum tali modo in peccatis suis Deum obliuiscendo dormierit, in scientia hominum illorum qui Deum iuste uiuendo uident, uelut pessimi et horribiles uermes quos homines fugiunt habetur. Unde et de ipso dicunt: »Qualis est homo iste, qui se, in tanta immunditia uiuendo, hominem esse non recordatur?« sicque eum ut mortiferum  signum fugiunt, se ipsos considerantes, omniaque opera sua cum timore Dei signando, propter terrorem illum, quem in homine illo cognouerunt, ne ei similes efficiantur. Hec quoque in similitudine illorum signorum que erumnas et inutilia prefigurant faciunt. Et sicut manus per brachium omnia signat, et ut portenta in motu elementorum prefigurantur, sic homo per animam utilia et inutilia in se ipso considerando operatur. Diuersitas namque aquilonis instabilitatem mentium hominum illorum significat qui queque secundum uoluntatem suam preuidendo conuenientia estimant, in se et non in Deo confidentes; per quod et spisse nubi per quam fulgor solis nunquam perfecte uidetur, similes sunt, eum omnia que Creatori suo contraria  sunt eligendo et constituendo thesaurizant. Unde etiam in nigredine malignitatis hominibus molesti sunt. Sicut enim luna uario colore distincta apparet, sic ipsi cum obliuione Dei in ferream duritiam per duplicitatem doli ita conuertuntur, ut se interdum suaues et utiles sine recta fide hominibus ostendant, ipsique diabolica arte delusi per odiosa et malitiosa opera sua coram Deo et hominibus in confusionem conuertuntur. Idem enim aquilo periculosus in parte existit, et omni utilitate caret, quia illum malitiosum qui Deo contradicit, ex iudicio iustissimi iudicis suscepit. Ipse quoque ardentem iram in qua per suggestionem diaboli sanguis hominis effunditur, et etiam hominem, qui in odio ire sue cum nequitia sua illum quem Spiritus sanctus  inspirauit, quantum in se est occidit, cum in dulci sono dilectionis eum nunquam laudare potest, designat. Idem namque homo in malitia sua aquam inhonestatis super illum quem sapientia infusum uiderit fundit, et eum ubique conterendo prosequitur; hominemque caritatem habentem per uerba mendacii ab omni honore, quantum potest, despoliat, et pacem cum uerbis asperitatis et perfidie undique in omnibus quibus potest destruit. Aquilo enim, qui a Deo alienatus est, omnia uitia hominum suscipit, ut in ipso torqueantur, quia sicut hordeum a tritico excribratur, sic ipse ab omni utilitate et beatitudine ac sanctitate separatus, omnes uirtutes que per inspirationem Spiritus sancti  procedunt, et que per eum ornatiores et lucidiores fiunt sustinet, quemadmodum paries hominem sustentat qui se in illum reclinat. Per tenebras quoque suas omnia lucida que celesti harmonie adherent, et que Filius hominis in uirginea natura seminauit, cognoscuntur; et sicut suggestio diaboli homines seducit, sic etiam flatus aquilonis homini nociuus est. Cum etiam homo qui iniquitates et peccata quasi in sinistra parte cum diabolo susurrando operatus est, per penitentiam et conuersionem quasi in dextera parte eorum reminiscitur, et per recordationem peccatorum suorum fortior et sanctior in bonis operibus efficitur, quemadmodum sinistra dextre ministrat.

Ratio quare Deus Adam de terra suscitans uel erigens  ita primo statuit ut in facie orientem, dextro austrum, leuoque aquilonem haberet; et quod in breui paruaque statura eius immensum totius mundi instrumentum collegerit, et omnes creaturas dominationi uiribusque sensuum ipsius subiecerit.

XCuII. Faciem uero iusti germinis, scilicet Ade, Deus contra orientem uertit, quando eum suscitauit et erexit, ac in dextra ipsius australem partem beatitudinis, et in sinistra eius exteriores tenebras, que aquilo nominantur, signauit. Ipsi quoque uires elementorum ceterarumque creaturarum infixit, ut cum illis contra aquilonem operaretur, que habitaculum perditorum angelorum est, qui se ab ipso separauerunt, quoniam in proprietate uoluntatis sue eum negando, Deum esse noluerunt. Quapropter  etiam Deus uult ut homo aquilonem per sinistram partem repudiet, eumque retrorsum abiiciat, nec ulla imitatione ad illum aspiciat, sicut nequaquam facie sua dorsum suum uidere potest, et ut omnibus uiribus creature aduersus serpentem in prelio Michelis pugnet; aquilonemque omnino in obliuionem sinistre partis habeat, quemadmodum tenebre a luce segregate sunt. Sic Deus hominem cum uiribus omnium creaturarum firmauit, eumque ipsis uelut omni armatura induit, ita ut per uisum creaturas cognoscat, per auditum intelligat, per odoratum discernat, per gustum ab eis pascatur, et per tactum eis dominetur. Unde et ipse uerum Deum creatorem omnium creaturarum scire  debet, nec aduersus eum preliari contendet, quamuis per consilium antiqui serpentis multoties decipiatur, quia Deus supradictis uiribus eum non ad hoc repleuit, ut ullatenus mentem suam in stultitiam praui angeli eleuare tentet. Deus enim formam hominis secundum constitutionem firmamenti ceterarumque quarumdam creaturarum formauit, quemadmodum fusor aliquam formam habet secundum quam uasa sua facit. Et ut Deus magnum instrumentum firmamenti equali mensura mensus est, sic etiam equaliter mensus est hominem in parua et breui statura sua, quemadmodum supra dictum est, eumque sic creauit, ut membrum membro coniunctum, rectam mensuram suam, rectumque pondus suum non excedat, nisi hoc ex iudicio  Dei fiat, et ut in pluribus partibus corporis sui se flectat, scilicet in collo, in humeris, in ulnis, in manibus, in femoribus, in genibus atque in pedibus et in ceteris quibusdam membris.

Item multifarie rationes, adiunctis interdum congruis Scripture testimoniis, qualiter et tempora et menses totius anni iuxta proprietates qualitatum suarum, et iuxta ascensum uel descensum solis, et incrementa seu detrimenta lune, hominis qualitatibus assignentur tam secundum distinctiones uel mensuras membrorum et etatum, uel etiam proprietates humorum corporis, quam secundum diuersos et profectus et defectus affectuum mentis.

XCuIII. Sed et sicut creaturas Deus in homine signauit, sic etiam tempora anni in illo ordinauit. Nam estatem in homine uigilante, hiemem in dormiente  ostendit, quoniam et hiems infra se abscondit quod estas in gaudio profert; ita et dormiens per somnum confortatur, quatenus uigilans in uiribus suis ad quelibet opera promptus efficiatur. Menses quoque in eo distinxit, cum qualitates et uirtutes eorum in ipso discreuit. Nam mensis primus, in quo sol sursum erigitur, frigidus et humidus existit, et in multa diuersitate est, et aquam in candorem conuersam exsudat. Unde et qualitates eius cerebro coniunguntur, quoniam illud frigidum et humidum exstans, uilem humorem per oculos, et per aures, atque per nares eiiciendo emundat. Ita et anima in pueritia hominis, que nec dolum, nec carnalem gustum habet, et eam contra naturam suam operando non concutit, in gaudio  operatur; ipsaque in eadem pueritia, que iuxta desiderium suum simplex et innocens est, fortis et potens existit. Postea uero gaudio puerilis innocentie carens, in magnam tristitiam uelut peregrinus qui ex patria sua pulsus est conuertitur, cum corporales humores in homine crescunt, et ipse per gustum carnis maculosus effectus, lasciuiam amplectendo cum obliuione Dei in conuiuio peccatorum gaudet et letatur. Sicut enim sol in primo mense sursum erigitur, sic anima in prima etate nec ligata nec tenebrosa gustu et effectu peccatorum est, per que homo cum diuersis moribus instabilitatis in duritiam sordiditatis et uanitatis sanctitate legitimorum operum carendo conuertitur. Sed cum  idem homo humiditatem lacrymarum per doctrinam, et admonitionem Spiritus sancti effuderit, a feditate peccatorum in suauissimo odore boni rumoris, ignorantiam et tedium bonorum operum deuitando mundatur.

Secundus autem in qualitate sua purgatorius est, et in oculis designatur, quia et oculi aquosi et lutulenti et pestiferi existentes, purgationem aliquando in semetipsis faciunt. Hoc modo anima in homine uelut succus in arbore est, quia sicut per succum omnes fructus arboris crescunt, sic etiam per animam omnia opera hominis perficiuntur; et cum uene et medulle ipsius implete fuerint, secundum desideria carnis operari incipit, que cum profecerint, ex spiritali natura ipsius anime coactus sepissime  ingemit. Sic quoque cum oculo scientie quomodo peccata inceperit, et qualiter sine penitentia illa perfecerit considerando ab omni pollutione mundatus, ea ulterius uitare studet.

Per tertium uero, qui tumultuosus existens, tempestates portat, et pestes in se retinet, et diuersis flatibus omnia germina terre mouet, aures intelliguntur, in quibus sonus cunctorum utilium et inutilium sonat, per que totum corpus mouetur. Similiter et anima in corpore quod per eam mouetur et impletur, et uelut uenis connectitur, conflictum contra uires nature sue habet, cum homo in medio iuuentutis sue similis est arbori, que prius grossos et postea fructus suos emittit. Homo enim tempestates inquietorum morum habet, cum intelligit  quid facere possit, quia medulla eius iam pinguis est, et uene ipsius plene sunt; et tunc anima in illo plangentem et querulam uocem habet, eo quod dolor suus de peccatis illius magis et magis augeatur, quoniam ipsa uita illa est que omnia in homine mouet. Ille autem plus iusto appetentior laudis, se sapientem reputando magis desipit, cum per temeritatem et superbiam suam quasi putridum uulnus existit, et in mendacium ducitur, cum in eo fama honesti et boni rumoris quam habere querit nunquam apparet. Unde et anima in quam omnia bona et mala reuertuntur, sicut etiam in auribus omnia utilia et inutilia sonant, et per cuius uires omnia perficiuntur, lugendo tristatur. Cum autem, compresso tumore iuuenilis mentis, per gratiam Dei  ad meliorem partem peccata sua emendando conuertitur, anima, que prius tristis erat, et in ipso omnia utilia et inutilia perflat, propter mala et inutilia opera eum ad penitentiam commouet, et propter bona et utilia opera eum sicut in paradisiaco loco gaudere facit.

Sed et per quartum, qui uiridis et odoriferus est, et uelut cum timore tonat, nares designantur, in quibus spiramen anime odorem attrahit, et emittit omnium que sibi homo cum timore eligit. Huic quoque, scilicet mensi, homo qui per spiramen rationalitatis in scientia sua uiriditatem bonorum operum sapienter elegerit, assimilatur, in quo omnes fructus uirent, et qui odoriferus est, quoniam  in dulcissimo odore rumor probitatis et utilitatis in laude Dei ubique emittitur. Sed tumultus odiosorum et malorum hominum, uirtutes et bona opera illius hominis sepe repudiat, et eum iniustum et malum uocat, quemadmodum Iudei Dominum Iesum Christum iniustum et coinquinatum esse mendaciter dicebant, cum eum in omnibus operibus suis sanctum et iustum cognoscerent. Sicut enim mensis iste cum periculo et timore sonat, et tamen fructus terre non arefacit, sic etiam uires et uirtutes beati hominis per predicta mala non arescunt, sed illi qui dentibus suis super eum frendent deficiunt. Et sicut homo in spiramine rationalitatis per nares queque dulcissima et nobilissima eligendo sibi attrahit, et fetentia et lutulenta abiicit, eterna premia  promeretur, et ab hominibus cum laude honoratur, ubi eius persecutor celestibus premiis carens, in terra ab hominibus nunquam in ueritate laudari potest. Qui enim Deum timet et diligit, mentem suam ab omni quod malum est se custodit, quemadmodum homo nasum suum de fetenti et immunda re auertit.

Quintus autem suauis et lenis est et gloriosus in omnibus terre est, ut etiam gustus oris dulcis et delectabilis est, quoniam per ipsum cognoscuntur et sciuntur, quibus homo cum gaudio reficitur. Sic et rationalitas columna et medulla quinque sensuum existit, qui per eam sustentantur, et ad operandum diriguntur, quemadmodum terra, per aratrum euersa, germinando fructuosa efficitur. uisus enim,  scilicet sensus oculorum, per quem homo omnia uidet et cognoscit, inter alios iure principatum tenet, quia ut loco sublimior ceteris est, ita et remotiora magis quam alii percipit. Unde et idem uisus oculorum iucundus et gloriosus est, quia homo cum eo cognoscendo et eligendo utilia ab inutilibus discernit. Sicut ergo quintus mensis, uidelicet Maius, suauissimum odorem florum habet, in quo corda hominum letantur, eo quod in ipso omnes fructus terre de quibus homo gaudet procedant; sic etiam homo in uisu oculorum omnem usum naturarum naturaliter cognoscendo, quid inter illa que uidet differat, acumine rationalitatis discernit. Fructuositas uero istius mensis gustui oris similis est, per quem homo ea que ad refectionem suam utilia sunt  cognoscit.

At sextus cum calore siccus existens, in processu fructuum cum ere illo se eleuat, qui maturitatem fructibus immittit, et aquas aliquando in nimietate effundit; in quo et humeri hominis notantur, qui cum calore siccitatem habentes, unumquemque laborem sustinent, et omnia opera complent, totumque corpus retinent, et tamen interdum pro labore quietem querunt, uelut cum auis pro lassitudine alas suas remittit, et ut radix ramos suos continet. Eodem modo secundus sensus, scilicet auditus, ad intelligenda uerba que suscipit, quasi quedam pennula rationalitatis existit. Unde fit ut dum aures sonum cuiusque creature recipiunt, qualis sit uel  ubi sit eadem creatura cognoscat, ideoque tunc homo magis ad inuestigandam eam animum intendit. uis enim anime, que per aures sentit, sicut audiendo non laborat, ita nec extediata satiatur, sed potius desiderium multa cognoscendi et notandi habet, ut etiam sextus mensis, qui humidus non est, fructibus quos cum leni calore produxerat, multiplici incremento dilatat, et eis maturitatem immittere incipit. Et sicut in mense isto inundationes aquarum cum periculosis sonis tonitruum in timore funduntur, sic etiam inter illa que de rebus humanis placide auditus admittit, sunt multa que cum horrore et tristitia recipit. Auditus uero initium rationalis anime est, quia sicut uerba que scribuntur, prius dictantur, sic per ipsum dictata et  composita queque secundum hominis intentionem perficiuntur. Anima tamen omnia ista bona et mala, utilia et inutilia sustinere cogitur, que per initium auditus in suspiriis lacrymarum, quia nondum bona opera incepit, plene gaudere non potest. Humeri quoque, qui humiditatem uiscerum et aliorum membrorum hominis, sicut totum corpus sustinent, etiam nonnullam auditus, qui initium anime est, similitudinem habent, per quem omnia opera perficiuntur, quemadmodum per humeros onera cuncta portantur. Sicut enim uiscera ad inuicem coherent, sic et opera hominis coniuncta sunt; et per bona quibus mala arguuntur gaudium habet, et per mala quibus bona cognoscuntur, tristatur; et ita cum iam in gaudio manet, mox in tristitiam conuertitur.  Quapropter et requiem querit, ut homo quietem quam habere non potest sepe desiderat. Unde et eadem anima que quandiu in corpore manet fatigatur, in eternis tabernaculis pro bonis recipitur, et pro malis secundum merita sua in penis collocatur.

Septimus quoque per ardentem solem magnas uires habet, fructusque terre maturos et aridos facit, atque per tempestates ariditatis et pluuie torrens est, quemadmodum et flexure brachiorum per scapulas et per manus fortes sunt, quibus homo omnia necessaria colligit. Sic et homo per odorem naturam cuiusque rei sapit discernendo et cognoscendo que utilis et inutilis sit, et ea que ad conseruationem nature sue pertinent eligit, et in sinu  suo colligit, quatenus, malis humoribus arefactis, in sanitate crescat, quibus temperatur, ne humores per corruptum succum a fortitudine sanguinis destituantur. Ipse enim, scilicet homo, in scientia sua omnia ista ad se trahens, ea sub potestate ligat, ut liuor humorum expellatur, et ipsi in fortitudine sanitatis persistant, et sic cum discretione ista fortiter disponit, ut etiam flexure brachiorum per scapulas et per manus fortes sunt. In mente quoque sua conseruat que ad sanitatem suam pertinent, et sic omnia sibi necessaria prouidet, quemadmodum omnes fructus in mense isto maturi iam colliguntur. Anima uero que a Deo spiramen est, torrens iter habet, ut etiam sapientia torrenti itinere gyrum  celi circuiuit. Unde et septem donis Spiritus sancti cum quinque sensibus homo per eam incipit et perficit omnia opera sua, ut etiam septimus mensis omnes fructus terre proficit. Que uidelicet opera uel ad laudem quasi per dextram, uel ad confusionem quasi ad sinistram, ac si in quadam maturitate et ariditate fructuum perficiuntur. Ex recordatione enim peccatorum in amara penitentia sepe lacryme effunduntur, uelut in fortissimis uiribus leonis, qui alias bestias precellit, omnia uitia et peccata cum magne intentionis studio conculcat, et per sapientiam qua Deum cognoscit, pro operibus peccatorum, quibus a Deo fugerat, luget. Anima namque cum suspiriis suis per admonitionem Spiritus sancti in multis uiribus hominem mouet et sustinet, cum  eum in penitentia omnem uiriditatem uirtutum ad abstergenda uulnera peccatorum colligere facit, per quod ipsa gaudium habet, semper desiderando ut ad eterna tabernacula perueniat et in ipsis sine fine permaneat.

Octauus autem uelut magnus princeps in uiribus suis est, qui omnia in potestate sua per plenitudinem habet. Quapropter et letitiam in se ostendit, atque per feruorem solis ardens, rorem etiam de quadam frigiditate habet, horribilisque in tempestatibus suis est, quia sol iam ad inferiora declinauit. Qualitates itaque ipsius in manibus hominis ostenduntur, que plurima opera perficiunt, et potestatem totius corporis in se habent, quoniam omnia que possunt sibi attrahunt, et thesaurizant, ita ut homo  operibus manuum suarum sepe laudetur. Similiter et homo per gustum oris uires illorum quibus reficitur pre ceteris sensibus perfectius cognoscit, et eas in potestate scientie sue habet, sicut etiam mensis iste in uiribus suis magnus est. Ipse etiam letitiam in se habet, sapienter discernens que frigide et calide nature ad sanitatem suam conueniant, ut etiam mensis iste ardorem solis et frigiditatem roris in se habet. In scientia enim sua ab illis que periculosa et inutilia sunt declinans, bona et utilia colligit, sicut manus laudabilia opera fortiter in probitate perficiunt, et ut edificator in potestate artis sue omnia edificia domus sue construit, in qua omnem substantiam suam sapienter conseruat. Anima uero preliatrix existens, desideriis  suis illicitas cupiditates hominis superando penetrat, et torrenti itinere circulum suum circumeundo, in inceptione prelii sui ad altissimum Deum ascendit. Ipsa enim scuto fidei et omni armatura uirtutum, contra desideria carnis pugnat; et cum illa uicerit, uelut uir preliator qui secundum uoluntatem et intentionem suam inimicos suos superauit, gaudet, quia in calore ueri solis ardendo, hominem suspirare facit, ita ut in frigiditate uere penitentie, que omnia peccata arefacit, lacrymas effundat. Homo enim in penitentia, in qua plurime contrarietates ei occurrunt, cum humilitate se pro luto computando descendit, ita ut uix saluationem anime sue speret. Sed anima mox crucem et omnes  passiones Iesu Christi, per quas peccata abluuntur ei proponit in spem eum eleuando, et ex qua penitentia ipso de uirtute in uirtutem ascendente floret, ita ut pro singulis per eam perpetratis flores bonorum operum et sanctarum uirtutum quibus nunquam extediari possit operetur. Sic enim per penitentiam in magnis uiribus quotidie proficiendo sustollitur, et thesaurizat bona et sancta opera de quibus omnis celestis turba Deum laudando gaudet.

Nonus uero maturi temporis est, nec per tempestates se terribilem ostendit, omnemque indignum succum fructuum qui boni ad edendum sunt aufert, quia ipse omnia uelut in sacculo secure tenet.  Unde et in qualitatibus suis sicut uenter hominis est, in quo ex calore iecoris et aliorum uiscerum quidquid ei immittitur excoquitur; quod etiam mistum calore et frigore in statuto modo recte eiicitur. Sed iste modus, per infirmitates aliquando destituitur, ut etiam mensis iste per percurrentia tempora in modo suo interdum commouetur. Homo quoque per sensum tactus que ad edendum matura sunt cognoscit et comedit, ne de immaturis eius humoribus turbatis, infirmitatem incurrat, ut etiam mensis iste indignum succum fructuum aufert. Ipse etiam intendit ut non immoderate, sed recte et sufficienter reficiatur, ne humores uili sanie moueri possint, et etiam queque utilia caute sibi colligit, ut quilibet rem quam diligit diligenter claudit, ne  sibi auferatur. Sic ergo homo tactu suo uentri similis est, qui ea que recipit calore et frigore temperate coacta emittit, ut etiam in mense isto omnia matura apparent, quorum succus postea exsiccatur. Anima uero, que multis bellis et laboribus tribulationibusque lapsum Ade, et etiam per prelia carnis sue turbatur, in bonis operibus cum gaudio ad celestia ascendit, et in malis per tristitiam descendit. Ipsa enim fortissimam loricam, que diligentissime texta et connexa est, scilicet patientiam induit, quam nulla sagitta perforare ualet, et in ascensione bonorum operum hominem prouebit, ut in descensione uere humilitatis quidquid boni fecerit illi qui summum bonum est, et per quem illud habet, attribuat. Cum uero homo in tanta tristitia  est pro peccatis suis, ut uix saluationem anime sue speret, tunc eius iterum anima patienter sustinens ei proponit quod Deus pro salute hominis humanam formam assumpserit, et eum in spe ab ista dubitatione surgere facit, sicut scriptum est: »Si ascendero in celum, tu illic es; si descendero ad infernum, ades .« Quod sic intellectui patet. O Deus, omnis ascensio sanctorum et celestium operum eorum quos igne tuo accendis, tua est, qui homini in amore tuo rorem compunctionis cordis immittis, per quam cetere uirtutes postea uirendo frondent. Cum autem in profunditatem peccatorum descendero per obliuionem tui infernales penas promerendo, si in uera penitentia ad  te clamando suspirauero, guttis sanguinis tui me ungis et saluas, et sic liberator et saluator meus ades. Patientia cum humilitate in altis est superbiam superando, et etiam in tenebris peccatorum est hominem monendo, ne pro peccatis suis de misericordia Dei desperet, et sic omnia opera in recta moderatione quasi in maturitate habet, illa que in sanctitate fiunt a uana gloria defendendo, et ea que in putredine peccatorum perficiuntur, a desperatione liberando saluat. Ipsa enim patientia in recto itinere est, quoniam celestia non relinquit nec terrena despicit, sed omnia incitamenta uitiorum fallentis diaboli in uero lumine, quod Deus est, conculcat, et in omnibus his nec nimis letatur, nec in tristitiam cadit, licet interdum ex deceptione  diaboli commoueatur, cui cum scuto fidei fortiter resistit.

Decimus quoque quasi homini sedenti assimilatur, quoniam uiribus suis in uiriditate non uolat, nec calorem parat, sed ramos arborum exspoliat, frigusque exsudat, quemadmodum et homo dum sedet se complicat ut frigus euadat, qui in eodem mense uestem sibi attrahit, quia tunc calorem per uestimentum habet. Hoc exemplo et homo cum per senilem etatem frigescere incipit, tunc sapientior quam prius effectus pueriles mores in tedium ducit, et uicissitudines lasciuorum et stultorum morum in ista matura etate desiccat, et stultorum societatem, ne eum per ignorantiam decipiant, deuitat, quoniam inutiles et uarii sui gustus carnis ex  frigiditate etatis, in ipso iam deficiunt, ut etiam mensis iste ex uiriditate iucundus non est, per cuius ariditatem cum frigore rami exspoliantur. Anima quoque, que uiuens et prudens spiraculum a Deo facta est, qui uera sapientia est, hominem docet ut firmiter teneat que ab ipso Deo sunt, et per gratiam Dei cum uiribus suis in beato homine uelut domina ancillam corpus sibi dominando subiicit, et illi in bonis delectationem parit. Si enim aliquando caro hominis illius per gustum delectationis mota fuerit, anima in ipso indignando miratur, et idem uenenum in uenis et in medullis illius exstinguendo cessare facit, et per gratiam Spiritus sancti cum doctrina Scripturarum eum consolando, de uitiis ad uirtutes, ne in peccatis deficiat, colligit  et caute obseruat.

Sed undecimus se inclinat et frigus edificat, nec gaudium de estate, sed tristitiam de hieme in se ostendit, et frigus de ipso super terram cadit, eamque lutum spumare facit, quod et homo imitatur, cum genua sua flectit, ne frigus per eum transeat. Unde etiam cum genua sua in tristitia flectit, in corde suo cogitationes doloris exaggerat, et se quasi lutum computat, nec aspectum ad gaudium habet, quoniam in merore recordatur quod genua hominis in primordio suo naturaliter flexa sunt. Non dissimiliter, cum homo ad senectutem peruenerit, frigiditate attenuatur, et gaudium iuuentutis non habens, ex defectu ariditatis sue, in qua macie afficitur et indignis humoribus defluit, tristatur. Quilibet enim  senex propter timorem frigoris ad ignem se calefaciens membra sua colligit, quoniam naturaliter frigidus est, ut etiam mensis iste absque iucunditate estatis omnes dies suos frigidos habens, genibus hominis similis est, que ipse in tristitia flectit, cum primordii sui reminiscitur, scilicet quando in utero matris sue complicatis genibus quasi captus sedebat. Cum uero anima uiribus suis hominem ita superauit, ut per eam a peccatis que operatus est aliquantulum cesset, et tamen eam prohibere non potest quin peccare desideret, tunc in uase suo, quod est caro quam inhabitat, ingemit, quoniam ipsa totum corpus perfundit et mouet, uelut uentus qui in aliquam domum flat, cuius parietes moueri  facit, et cuius cauernas seu fenestras flando pertransit. Sed cum homo in tenebras peccatorum uelut uermis in foramen luti se inuoluit, tunc anima, que in uenis et in medullis cum omnibus compaginibus membrorum sita est, quoniam de igne Spiritus sancti non calet, in uiribus suis deficit; et quia per carnalem naturam iucunda opera habere non potest, diurnum lumen sanctitatis transiliendo, semper ingemiscit, et in natura sua quid sit uel unde uenerit obliuiscitur. Gemitus uero anime plenus doloribus existit, cum gustus spiritalis nature sue ab ea alienatus fuerit, quia per gratiam Spiritus sancti non accensa, opera que corpus ab ea postulat, licet inuita, ad operandum ei consentit. Unde contra uoluntatem suam operando magnam tristitiam  habet, sicut etiam corpus nonnunquam tristitiam habet cum secundum naturam anime operari cogitur.

Duodecimus quoque cum magna potentia frigus habet et terram cum duritia coagulat, et ipsam cum spuma frigoris totam obtegit et eam tediosam et laboriosam facit. Quapropter in qualitate eius pedes hominis notantur, qui plurima conculcant et dispergunt, et terram temperant, ne se terra in altum leuare possit, sed super illam stant. Hoc modo et anima hominis illius qui in ira sua sanguinem proximi sui effuderit, uel aliam iniuriam rixando ei intulerit, grauiter commaculatur, quia sicut corpus post discessum anime absque omni  calore frigidum manet, sic ipsa sine calore donorum Spiritus sancti per iram indurata, nature sue obliuiscitur, in qua coram Deo sanguinea apparet, quoniam ipsa, quemadmodum Cain in sanguine fratris sui, a Deo abiecta est. In ira enim hominis sanguis inundat. Unde et ipse rectis sensibus suis destitutus quasi insanus efficitur; per irrationabiles irarum et blasphemie motus corde et ore ab omni beatitudine fratrem suum inuidendo abscidit, et quantum potest cogitando et dicendo, omnia bona illius dispergit, et ideo per malum odii in anima sua coram Deo homicida est. Ipse enim dentibus suis super eum frendet, malitiosa uerba que in corde suo cum odio dictauerat, ei obfundens, et per duritiam iniustorum itinerum nullam dulcedinem  sanctitatis in se habere, nec semen bonorum operum seminare potest, et pro ista duritia, in qua assidue moratur, ad celestia nunquam suspirat. Unde et qui huiusmodi est a bonis sancte et pure scientie operibus cecus, sanctitatis gaudia que in ira sparserat, nunquam habebit, quoniam ipse uelut camelus fedis peccatorum sarcinis oneratus et pollutus est. Hoc modo qualitates et uirtutes mensium homini coaptantur. Unde et Psalmista inspiratione mea dicit:

uerba Dauid in psalmo CIII ad hec competentia.

XCIX. »Fecit lunam in tempora, sol cognouit occasum suum.« Quod sic intellectui patet: Deus posuit lunam esse temporalem, quatenus omnia tempora uelut mater infantem nutriret, primo quidem  lacte, postea cibo. In defectu enim suo luna debilis est, unde et uelut lacte tempora lactat; in augmento autem suo quasi solido cibo illa nutrit. Solem uero Deus super terram lucere, et se sub terra abscondere constituit. Quapropter in die super terram lucet, quemadmodum homo in die apertis oculis uigil est, et in nocte sub terra est, ut etiam homo in nocte clausis oculis dormit. Sic homo terrenus secundum ima in carne est, et celestis secundum altitudinem celi in anima existit, et tempora temporum nouit, quia per hec omnia uiuus mouetur.

Quod homo ad imaginem Dei creatus, et quasi alter Dominus super tribunal terre sedens, omnique creature propter se facte imperans, plenum ipsius  Dei opus sit, et ei ualde placeat; et quod alter sexus ad adiutorium et consolationem alterius factus sit, uirque diuinitatis, et mulier humanitatis Christi formam teneat.

C. Cum autem Deus hominem inspexit, ualde bene ei placuit, quoniam secundum tunicam imaginis sue, et secundum similitudinem suam illum creauerat, quatenus per tubam uocis rationalis omnia miracula eius pronuntiaret. Homo enim plenum opus Dei est, quia Deus per eum cognoscitur, et quoniam Deus omnes creaturas propter illum creauit, eique in osculo ueri amoris per rationalitatem ipsum predicare et laudare concessit. Sed ipsi adiutorium similitudinis sue defuit. Unde et Deus illi adiutorium, quod speculatiua forma mulieris fuit, in qua omne humanum genus latuit, quod in ui  fortitudinis Dei producendum erat, sicut et primum hominem in ui fortitudinis sue profecerat. uir itaque et femina sic ad inuicem admisti sunt, ut opus alterum per alterum est, quia uir sine femina uir non uocaretur, nec femina sine uiro femina nominaretur. Femina enim opus uiri est, et uir aspectus consolationis femine est, et neuter eorum absque altero esse posset. Et uir diuinitatem, femina uero humanitatem Filii Dei significat. Homo itaque super tribunal terre sedet, omnique creature imperat, illaque in disciplinatu illius existens ei subdita est, et ipse super omnes creaturas est, sicut Dauid inspiratione mea loquitur dicens:

uerba Dauid in psalmo CIX, et expositio eorumdem  uerborum quomodo de Incarnatione et potestate Christi, et in subiectione inimicorum eius intelligenda sint.

CI. »Dixit Dominus Domino meo: Sede a dextris meis, donec ponam inimicos tuos scabellum pedum tuorum.« Quod sic intellectui patet: Dicat ergo homo: Dixit ille qui Dominus et Pater omnium est Filio suo incarnato, cui a Patre data est omnis potestas in celo et in terra, ita ut Dominus meus sit, qui homo peccator sum: »Dominare sedens a dextris meis,« id est dominare homini, qui dextra mea est, quoniam omnes creaturas ei subiugaui; illumque per fidem tibi subiice, ita ut idola deserat, et ad Creatorem suum, uidelicet uerum Deum, se conuertat. Hoc autem facies, quandiu  ponam rebelles, qui inimici tui per incredulitatem sunt, scabellum uestigiorum tuorum, quia illos in perpetuum tibi subiugabo, faciamque ut adorent uestigia pedum tuorum. Nam cum ab infidelitate sua conuersi fuerint, te uerum Deum cognoscent. Sic Deus per uerbum suum omnes creaturas produxit, idemque uerbum carnem in homine induit, qui dextra Dei est, quoniam comprehensio potentie ipsius existit. Idem quoque uerbum, quod Filius Patris est, dominando super hominem sedet, donec impleatur numerus fratrum suorum, quod in nouissimo die erit, et tunc diabolica turba cum sequacibus suis uelut scabellum quod etiam post ultimum tempus mundi est, ei subiicietur, et tunc uidebitur et cognoscetur quis et qualis Dominus  ipse est, quoniam ipse Satanas sicut scabellum tunc conculcabitur et omnino dissipabitur.

Quia homo signis omnipotentie Dei per quinque sensus insignitus auctorem suum in trinitate unum, et in unitate trinum cognoscere et uenerari debeat, a quo ad hoc et conditus et post lapsum reparatus est, ut et dominus mundi esset, et decimum in celis chorum faceret.

CII. Dominus etenim in celo in potentia sua potenter regnat, et sidera que per ipsum accenduntur et reliquam creaturam inspicit. Sic et homo super sedem, que terra est, sedet, et relique creature dominatur, quia signis omnipotentie Dei insignitus est. Signa uero hec quinque sensus hominis sunt, per quos ex potentia Dei intelligit et sentit quod trinitatem in unitate, unitatem in trinitate  in Deo uenerari per rectam fidem debet; et ueneratio ista ornamentum nouem ordinum angelorum est, de quibus diabolica turba expulsa corruit. Homo autem decimus chorus est, quem Deus in semetipso in prima constitutione perditorum angelorum reparauit, quoniam homo fieri uoluit, in cuius humanitate turris est, in qua illi ambulant qui in decimo choro sunt. Itaque, ut supradictum est, Deus in homine tam superiores quam inferiores creaturas signauit. Qui postquam per spiraculum uite, quod est anima, inspiratus est, surrexit, omnesque creaturas cognouit, ac in animo suo fortissima dilectione illas amplexatus est.

Quod natura anime ignea et multiplicis efficacie in uiribus suis sit, quibus et Deum cognoscit, et se  ipsam intelligit uel regit, et corpus suum sensificat et ad operandum mouet.

CIII. Anima uero hominis ignea est, totumque corpus hominis calefacit ac uiuificat; et quoniam ignea est, homo sanguineus existit. uentosa quoque itinera habet, spiramen introrsum in hominem trahendo et emittendo. Quod cum in hominem trahit, ille intus siccatur, idque ei ualde utile est, quia caro hominis per siccitatem istam in sanitatem crescit; cum autem illud emittit, ignis intra hominem tabescit, caloremque suum educit. Unde et cum sensualitate totum corpus edificatur, ita ut homo uiuere possit, et omnes quinque sensus corporis cum officiis suis regat. Et si calor iste non omitteretur, ignis anime corpus suffocaret, uelut domus  que igne tota consumitur. Per uires quoque anime homo carne et sanguine induitur et totus perficitur, quemadmodum etiam per flatum uentorum omnes fructus terre complentur. Sed et per hoc quod anima ignea est, se Deum habere cognoscit; et per hoc quod spiritale spiraculum est, se operari cum corpore posse intelligit. Quapropter et preceptum a Deo habet ut opera sua recte operetur, et ne in uacuum locum aquilonis aspiciat, ubi primus angelus regnare uolebat et periit. Cum enim elatio proprietatem uoluntatis sue congregauerit, ex ea mox superbia uolans uelociter ad aquilonem tendit cum proprietatem uoluntatis sue perficit, quocunque modo uoluerit. Elatio autem et uolans superbia aquis similes sunt, quas nauis nequaquam pertransire  ualet, quia Deo et hominibus moleste sunt et omnia destituunt. Unde et opera earum defluunt, nec caritas eas pertransit, quoniam nec diligere, nec diligi a fidelibus possunt; sed que non habent capere uolunt, illaque disponendo constituunt super que nullam potestatem habent; quapropter in interitum uadunt. Anima itaque magistra domus corporis sui est, in qua Deus omnia habitacula que illa possessura erat, formauit; nec eam ullus uidere potest, sicut nec ipsa Deum uidet, quandiu in corpore manet, nisi quantum eum in fide uidet et cognoscit, et cum omni creatura que a Deo processit in homine operatur, ita scilicet ut sicut apes in uase suo fauum edificat, sic et homo opus suum uelut fauum  cum scientia anime, que quasi liquor est, perficiat. Et quoniam a Deo missa est, in corde cogitationes fundat et pectore congregat, que deinde in caput et in omnia membra hominis transeunt. Oculos quoque ipsa penetrat, quoniam fenestre eius sunt per quas creaturas cognoscit, quia rationalitate plena in solo uerbo uires earum discernit. Hinc etiam homo omne opus suum secundum uoluntatem cogitationum suarum ad unamquamque necessitatem suam perficit, quia cum uentus scientie anime in cerebro mouetur, a cerebro in cogitationes animi descendit, et sic opus uoluntatis perficitur. Anima enim in scientia sua seminat, quod opus cogitationum compleatur, illudque per ignem anime coquitur, et in gustum conuertitur per quem scienter  probatur. Ipsa etiam refectionem ciborum et potuum introrsum in hominem ducit, ut caro illius refocilletur. Nam per uires suas quomodo homo in omnibus naturis carnis sue crescat et consistat, disponendo ordinat, uiribusque suis uiscera illius replet. Ipsa namque caro et sanguis non est, sed ista adimplet, ita ut eam secum uiuere faciat, quia rationalis a Deo orta est, qui primo plasmati uitam inspirauit. Unde anima et caro in duabus naturis unum opus existunt. Sed et erem cogitando, calorem congregando, ignem suscipiendo, aquam immittendo, ac uiriditatem germinando corpori hominis inducit, quomodo et a prima constitutione confectum est et supra et subtus, circa et intra corpus ubique est. Et hoc modo est homo.

 Quia Deus secundum opera sua siue ad uitam siue ad penam hominem diiudicet, et quod sancta anima corpore exuta Deum, quem nunc impediente corruptione carnis non potest, plene uideat, diemque iudicii ad recipiendam amabilem uestem suam, hoc est idem corpus suum, desideranter exspectet, ut in eo cum angelis contemplatione et laudibus Dei sine fine fruatur.

CIu. Quando autem homo recta opera facit, elementa recta itinera habent; sed cum iniusta opera perficit, elementa cum penali afflictione super se inducit. Corpus enim secundum desiderii sui uoluntatem cum anima operatur, et Deus hominem secundum opera sua siue ad uitam siue ad penam diiudicat. Et anima in totum corpus cogitando loquendo et suspirando defluit, quemadmodum uentus, qui in aliqua domo ubique flatus suos emittit.  Sed quandiu corpus cum anima in homine operatur, ille localis et grauis est, nec a terra se leuare potest; cum uero corpus cum uiuente anima renouabitur, scilicet post nouissimum diem, tunc leuis et uolatilis erit quasi auis que pennas habet. Ipsa quoque dum in corpore est Deum sentit, quoniam ab eo uenit, et quandiu in creaturis officialis est, Deum non uidet; sed postquam ab ergastulo corporis educta ante conspectum Domini uenerit, tunc cognoscet quid ipsa sit, et quid ei adheserit dum in corpore maneret. Et quia tunc gloriam magni honoris sui sciet, habitaculum suum reposcet quatenus gloriam suam secum sciat. Unde et inhianter nouissimum diem exspectabit, eo quod amabili  ueste, scilicet corpore suo, nudata est, in quo cum angelis gloriosam faciem Dei pleniter uidebit, uidelicet cum illud receperit. Quod postquam euenerit, angeli denuo in laudibus accenduntur, sicut in primo die per uictoriam prelii sui accensi sunt. Nam post nouissimum diem in laudibus Dei perficientur, cum noua miracula operis Dei, quod homo est, laudabunt, et cum citharam gloriose iucunditatis exinde percutient, nec in hoc tedio afficientur, nec deficient, nec finientur. Et sicut in uultum Dei sine defectu semper aspicere desiderabunt, sic etiam nunquam cessabunt quin opera Dei in homine semper mirentur. Itaque, ut supra dictum est, talis est forma hominis cum corpore et anima, opus etiam Dei cum omni creatura existens, quemadmodum  Ioannes spiritu meo inspiratus scripsit dicens:

Expositio capituli primi Euangelii secundum Ioannem, ab eo loco ubi scriptum est: »In principio erat uerbum,« usque ad id, »plenum gratis et ueritatis.« In qua scilicet expositione tractatur de eternitate uerbi Dei, de creaturis quomodo in arte Creatoris sine ceternitate ipsius erant antequam essent in se ipsis. De creatione angelorum et ultione zeli Dei in apostatas spiritus, de consilio faciendi hominis ad imaginem Dei, et quomodo uis potentie, et lux sapientie Conditoris in opificio humani corporis resplendeat. De Incarnatione Dei et uerbis doctrine, et exemplis iustitie, que mundo edidit. Item de reparatione lapsi hominis et felicitate eius post hanc uitam.

Cu. »In principio erat uerbum.« Quod sic intellectui patet: Qui sine initio sum, et a quo omnia initia procedunt, et qui Antiquus dierum sum dico:  Ego per memetipsum dies sum qui a sole nunquam processi, sed de quo sol accensus est. Ego etiam ratio sum que ab alio non sonuit, sed ex qua omnis rationalitas spirat. Ad intuitum igitur faciei mee specula feci, in quibus omnia miracula antiquitatis mee que nunquam deficient considero, ac eadem specula in laudibus concinentia paraui, quia uocem ut tonitruum habeo cum qua totum orbem terrarum uiuentibus sonis omnium creaturarum moueo. Hec ego Antiquus dierum facio, quoniam per uerbum meum, quod sine initio semper in me fuit et est, quemdam magnum lucidum, et cum eo innumerabiles scintillas, scilicet angelos, prodire iussi, qui ut in lumine suo euigilauerunt, mei obliti sunt, et sicut ego sum esse uoluerunt. Et  ideo in magno tonitru ultio zeli mei, in presumptione quia mihi contradixerunt, illos deiecit, quia solummodo unus Deus est, et alius esse non potest. Unde paruum opus, quod homo est, in me dictaui, et illud ad imaginem et similitudinem meam feci, ita ut in aliquo secundum me operaretur, quoniam Filius meus in homine indumento carnis operiendus erat. Illud quoque de rationalitate mea rationale institui, et in eo possibilitatem meam signaui, sicut rationalitas hominis in arte sua per nomina et per numerum omnia comprehendit, quia homo nullam rem alio modo nisi per nomina discernit, nec multiplicitatem rerum nisi per numerum cognoscit. Angelus etiam fortitudinis sum, quoniam angelicis agminibus per miracula me annuntio, et  quia omnibus creaturis in fide me ostendo, ubi me creatorem esse cognoscunt, sed tamen a nullis perfecte pronuntiari possum. Homo quippe uestimentum illud est, quo Filius meus circumamictus in regali potentia, se Deum omnis creature et uitam uite ostendit. Sed agmen angelorum qui regali potentie illius specialiter adsunt, nemo preter Deum dinumerare potest, nec illos qui eum Deum omnis creature singulariter profitentur, ullus ad finem producere ualet, nec eos qui ipsum uitam omnis uite specialiter uociferantur, ulla lingua sufficit determinare. Unde beati sunt qui cum illo habitant.

Deus autem omne opus suum in forma hominis designauit, ut predictum est, sicut etiam hic per  quedam exempla in ipso demonstratur. Nam in circulo cerebri hominis dominationem suam ostendit, quia cerebrum corpus totum tenet et regit; et in crinibus capitis eius possibilitatem suam, que ornamentum ipsius est, designat, quemadmodum crines caput ornant. In superciliis quoque oculorum illius fortitudinem suam demonstrat, quoniam supercilia tutamen oculorum hominis sunt, ita ut queque nociua ab eis auertant, et decorem faciei ostendant et ut penne uentorum sunt, quibus illi subleuantur et sustentantur, uelut auis que pennis suis interdum uolat, interdum a uolatu cessat, quoniam de fortitudine Dei uentus flat, et flatus uenti penne ipsius sunt. Sed et in oculis hominis scientiam suam, per quam omnia preuidet et prescit,  declarat, quia plurima in se ostendunt, quia lucidi et aquosi sunt, quemadmodum umbra aliarum creaturarum in aqua apparet. Homo enim in uisu omnia cognoscit et discernit, et si uisu careret, in his uelut mortuus esset. In auditu etiam eius omnes sonos laudum secretorum mysteriorum et angelicorum agminum, in quibus ipse Deus laudatur, aperit, quoniam indignum esset si nonnisi per se cognosceretur, cum homo ab homine in auditu cognoscatur, ubi etiam in semetipso omnia intelligit, et uelut inanis esset, si auditu careret. In naribus autem sapientiam, que odorifera ordinatio in omnibus artibus est, ostendit, ita ut homo per odorem cognoscat quid sapientia ordinet. Odoratus enim in omnibus dilatatur illa trahendo quatenus  sciat que et qualia ea sint. Sed per os hominis Deus uerbum suum, per quod omnia creauit, designat, sicut etiam ore omnia sono rationalitatis proferuntur, quia homo plurima profert sonando, quemadmodum uerbum Dei creando in amplexione caritatis fecit, ita ut operi suo nichil necessarium desit. Et sicut gene et mentum ori circumposita sunt, sic eidem uerbo cum sonuit illud principium omnis creature afficit, cum omnia creata sunt, et sic: »In principio erat uerbum, et uerbum erat apud Deum, et Deus erat uerbum.« Quod sic intellectui patet: In principio inceptionis illius, cum uoluntas Dei ad pariendum facturam creaturarum se iam aperuit, que sine initio in ipso fuit, quatenus  se non aperuisset, erat uerbum absque principio illius inceptionis, »et uerbum erat apud Deum,« sicut uerbum in rationalitate est, quoniam rationalitas uerbum in se habet, et in rationalitate est uerbum, et hec a se diuisa non sunt. Nam sine principio ante principium creaturarum, et etiam in principio ipsarum erat uerbum, et idem uerbum ante principium, et in ipso principio creaturarum erat apud Deum, et nullo modo Deo diuisum, quoniam Deus in uerbo suo uoluit ut uerbum suum omnia crearet, sicut ante secula preordinauerat. Et quare dicitur uerbum? Quia cum sonante uoce omnes creaturas suscitauit, et eas ad se uocauit. Nam quod Deus in uerbo dictauit, hoc uerbum sonando iussit, et quod uerbum iussit, hoc Deus in  uerbo dictauit. Et ita Deus erat uerbum. uerbum enim in Deo fuit, et Deus in illo omnem uoluntatem suam secreto dictauit, et uerbum sonuit, et omnes creaturas produxit et sic uerbum et Deus unum sunt. Cum autem uerbum Dei sonuit, omnem creaturam que ante euum in Deo preordinata et disposita fuit ad se uocauit, et per uocem eius omnia ad uitam suscitata sunt, sicut etiam in homine designauit, qui uerbum in corde suo occulte dictat antequam illud emittat, quod in emissione secum est, et sic dictatus uerbi in uerbo est. Quando enim uerbum Dei sonuit, idem uerbum in omni creatura apparuit, et idem sonus in omni creatura uita fuit. Unde etiam de eodem uerbo rationalitas hominis opera sua operatur, et de eodem  sono opera sua sonando, clamando et cantando profert, quia per acumen artis sue in creaturis citharas, et tympana sonando sonare facit, quoniam homo secundum Deum per uiuentem animam rationalis est, et anima eius cum calore suo carnem ad se trahit, in qua prima figura digiti Dei quam in Adam formauerat apparet, et quam eadem anima uiuificando, et plenitudine sua in incremento replendo pertransit. Caro enim sine rationali anima se non mouet, anima autem carnem mouet et uiuere facit. Nam caro rationali anime adest, quemadmodum omnes creature uerbo adsunt. Quapropter hominem in uoluntate Patris creauit. Sed quemadmodum homo sine connexionibus uenarum homo non esset, sic etiam sine creaturis uiuere non posset;  et quia mortalis est, operi suo uitam non prestat, quoniam ipse incipiens uita a Deo est; Deus autem operi suo uitam dat, quia ipse uita sine inceptione uite est.

»Hoc erat in principio apud Deum,« scilicet in principio illo de quo Moyses seruus meus per me inspiratus loquitur dicens: »In principio creauit Deus celum et terram ,« quia uerbum quod sonuit fiat, sicut etiam ibidem scriptum est, »Dixitque Deus: Fiat lux,« erat in eodem in principio cum creatura a Creatore initium acciperet apud Deum, id est in una equalitate diuinitatis, quoniam istud uerbum quod apud Deum est, illi equale in diuinitate est, uidelicet quia uerbum quod in Deo est, a Deo inseparabile est et consubstantiale illi existit.  Sic omnia per ipsum facta sunt, quoniam cuncte creature per uerbum Dei, ut Pater uoluit, facte sunt, quia nullus Creator est nisi solus Deus. Omnia enim utilia que res formate et uitales sunt, per ipsum facte sunt. Ipse etiam in brachiis hominis et in iuncturis illis adherentibus fortitudinem firmamenti cum signis suis, que ipsum firmamentum sufferunt et regunt, ostendunt, quemadmodum brachia cum iuncturis articulorum suorum dominationem et operationem totius corporis manifestant. Nam etiam dextra ut auster, et sinistra ut aquilo sunt, qui firmamentum sunt ne procedat ultra quam positum est, ut scriptum est. Et in his omnibus inter nos et uos chaos magnum firmamentum est,  scilicet ne tenebre lucem exstinguant, et ne lux tenebras expellat. »Et sine ipso factum est nichil,« quoniam sine uerbo Dei facta est nulla creatura, quia per uerbum Dei omnis creatura, tam uisibilis quam inuisibilis, facta est, que in illa essentia, uidelicet uiuentis Spiritus, aut uiriditatis aut uirtutis subsistit; et sine ipso non factum est aliquid, preter malum quod a diabolo est, et ideo ab oculis Dei proiectum ad nichilum deductum est, quoniam solummodo unus Deus est, et alius non est. Rationalis quoque homo, in quem possibilitas operandi a Deo posita est, peccatum fecit, quod in nichilum ducitur, quia a Deo creatum non est, et huic nichilo Deus inexterminabiles tenebras posuit, quoniam fugiendo lumen recusauit. Sed »quod factum est  in ipso uita erat,« quia omnia que creata sunt, in ipsius Creatoris ratione apparuerunt, quoniam in prescientia eius fuerunt, non tamen illi ceterna, sed ab ipso prescita et preuisa ac preordinata. Deus enim unica uita est, que non accepit initium uite illius, que initium habet. Quapropter omne »quod factum est in ipso uita erat,« quia ab eo prescitum fuit; et Deo uiuebat, ita ut Deus nunquam recordationem illius habere ceperit, quoniam illud nunquam obliuioni tradiderat, quia in prescientia eius erat, quamuis in formis suis nondum temporaliter fuisset. Nam sicut non est quin Deus sit, sic non est quin per ipsum opera illa in creaturis procederent, que in sapientia eius prescita et preordinata fuerant. Et sicut hoc quod in creatione  factum est, in Deo uita sine exstinctione fuit, quia creandum erat, ubi facte creature nichil deerat, quin plenitudinem profectus sui in crescendo haberet, ita etiam que homo operatur, ipsi uita sunt ei ad uitam succurrendo, quia in ipsis subsistit et perficitur. Sed et quoniam Deus sine initio et sine fine plena uita est, ideo etiam opus suum in ipso uita est, quod in hoc nullo modo illudetur, quemadmodum et Deus in pectorali loco hominis designauit, ubi homo desiderando, componendo et ascendendo unamquamque rem, scilicet bonam et malam, in cogitationibus suis congregat, considerans quid sibi placeat uel displiceat, quia quod sibi placet cum gaudio conseruat, quatenus ei uitam retineat, et quod sibi displicet indignando a se proiicit, ne uitam  eius ledat. Sic omne quod Deus fecit, in ipso uita est, quoniam illud a Deo uitale in natura sua est. Unde et sicut uerbum Patris carnalem uitam hominibus dedit cum eos creauit, ita etiam cum tunicam suam induit, spiritalem uitam eis ostendit, quatenus per alienam uitam, et non secundum carnem incedendo in turbas spiritalium se dilatarent, et ita utrumque populum in manu sua tenet, quoniam ipse Filius Dei, Deus et homo est. Spiritalem quippe populum in amore complectitur, quia Filius Dei est; secularem autem secundum iustitiam habet qua dictum est: »Crescite et multiplicamini ,« quoniam Filius hominis est.

»Et uita erat lux hominum,« quoniam uita que  creaturas suscitauerat, uita uite hominis, quia per eam uiuit, existens, ratione et scientia lucem hominibus dabat, in qua Deum fide aspicerent, eum Creatorem suum agnoscentes, et ipsa luce ita perfusi, quemadmodum lux diei mundum illuminat. Homo enim alas scientie per celum intelligit, quod solem et lunam producit, quia dies scientiam bonam, nox malam demonstrat, uelut sol diem, luna noctem manifestat. Et ut homo cum creaturis sine luminibus istis in officio uite sue uelut cecus esset, et ut corpus eius sine spiritu uiuere non posset, sic etiam homo sine alis scientie quid esset non intelligeret. Unde »lux in tenebris lucet,« quemadmodum lux diei per lunam in nocte lucet, quatenus homo in bonis operibus mala opera cognoscat, que  a luce separata sunt, quoniam bona scientia ratio ne suffulta malam reprehendit, et eam a se expellit. »Et tenebre eam non comprehenderunt,« uelut nox diem obnubilare non potest, quia malum hoc illud quod bonum est nec scire nec intelligere uult, sed illud fugit. Hec Deus in corde hominis declarat, quod uita et firmamentum totius corporis est, et totum corpus sustentat, quia in corde cogitatio hominis ordinatur et uoluntas pascitur. Unde et uoluntas quasi lux hominum est, quoniam sicut lux omnia penetrat, sic et uoluntas in eo quod desiderat abundat, atque in eodem desiderio suo, quod pro luce sibi computat, in tenebras malorum operum que perficere uult sepe ambulat. Sed »tenebre« eamdem uoluntatem ita »non comprehendunt,«  ut illi scientiam boni abstrahere possint, quin bonum sciat, quamuis hoc non faciat.

»Fuit homo missus a Deo,« qui gustum humi non habebat, quia missus a superno Creatore et non ab homine fuerat, quoniam calor uerbi Dei ariditatem carnis illorum qui eum genuerunt, uiridem fecerat, ita ut etiam caro ipsius in plurimis operibus uelut aliena consuetudine in peccatis nascentium esset. Nam qui eum genuerunt per gratiam Dei attacti, ipsum procrearunt, et ita per gratiam Dei processit in testimonium Filii Dei missus. Unde et angelus Ioannem eum nominauit. »Cui nomen Ioannes erat,« quia opera que fecit nomini ipsius concordabant, quoniam gratia Dei ipsum preueniendo  et subsequendo confortauerat. Gratia enim uerbi, quod Deus est, Ioannem misit motione uicissitudinum morum illorum, qui in uicissitudinibus hominum in peccatis nascentium mundauit, et ob hoc quamdam stabilitatem secundum rectitudinem spirituum habuit, qui nec uicissitudinem morum hominum habent, nec peccare desiderant. Deus autem, qui mirabilis existit, ad uentrem hominis miracula que in Ioanne fecit, conformat. uenter enim uires creaturarum quas recipit et emittit postulat, ut de succo earum sicut Deus constituit pascatur. Sed tamen in omnibus creaturis, scilicet in animalibus, in reptilibus, in uolatilibus, et in piscibus, in herbis et in pomiferis quedam occulta mysteria Dei latent, que nec homo, nec alia  ulla creatura scit aut sentit, nisi quantum eis a Deo datum est. Ioannes autem mirabiliter ad elementa missus est, et mirabiliter ab eis pastus est, et sicut quodam modo a consuetudine peccati abstractus erat, sic quoque per abstinentiam mirabiliter de elementis uixit. Et ipse purus homo digne et laudabiliter nuntius ante occultum Filium Dei fuit, per quem mundus cum innumerabili numero positus est, et omnes creature create sunt. Quod etiam per uentrem designatur, quia sicut mundus omnia capit, ita et uenter alias creaturas in comestione in se recipit. Sed et quemadmodum omnis creatura a Deo processit, sic et Adam omnes homines in forma sua portauit, quibus Dei Filius uera pascua subministrauit, cum hominem in humanitate  sua portauit. »Hic uenit in testimonium ut testimonium perhiberet de lumine, ut omnes crederent per illum,« quoniam Ioannes in mirabilibus rebus per consuetudinem carnalis natiuitatis mirifice homo factus et mirabilis homo existens, uenit diuina dispensatione in testimonium mysteriorum Dei, ut testimonium per uirtutes que in ipso operabantur perhiberet de lumine, scilicet de Deo, de quo omnia lumina accenduntur, ut omnes qui per Spiritum sanctum ignei sunt crederent Deo per testificationes illius, quas mirabiliter proferebat. uenit itaque testando diuinitatem, humana forma indutam. Et sicut ipse in arida natura quantum ad ipsam sine uiriditate natus est, sic Filium meum ex uirgine Maria sine peccato natum dixit. »Hoc  ideo uolui, quatenus per miraculum istud quod in Ioanne operatus sum, homines miraculis Filii mei crederent.« Et sicut in Ioanne testimonium hoc apparuit, sic etiam in femoribus hominis uerum testimonium declaratum est, que testimonium omnium nascentium sunt, et propago totius corporis sui quod uidet, palpat, cogitat et optat, et in scientia sua omnia computat que operatur. Nam homo miraculum Dei est, et ideo iustum est ut mirabilibus Dei testimonium det. »Non erat ille lux, sed ut testimonium perhiberet de lumine,« quia Ioannes non fuit illa lux que nunquam diuiditur, nec mutatur, uidelicet que Deus est. Sed uenit a Deo missus, quatenus testimonium daret de illo qui uerum  lumen existens, omnia lumina accendit, quoniam Deus absque omni indigentia necessitatis ullius in se et per se est, quia ipse omnia in omnibus facturus erat. Unde et in omni factura operis sui est. Hinc etiam Ioannes testificatum testimonium de Christo nuntiauit, quoniam ut pomum testis est radicis qualis sit, sic ipse in mirabilibus Dei surrexit. Quapropter et mirabilia eius testificatus est. Homo autem designatum opus et lumen a Deo est, quod uiuere incipit, et in carne quandoque deficiet, et exinde Deo testimonium perhibet, quia Deus sic non est.

»Erat lux uera,« que nunquam umbra ulla obumbrata est, et cui nunquam tempus seruiendi uel dominandi, minuendi seu augendi datum est;  sed que ordinatio omnis ordinationis et lux omnis luminis est, et ex se lucens. Deus enim nunquam in aliquo mane, in ulla aurora surrexit, sed ante euum semper fuit. »Que illuminat omnem hominem uenientem in hunc mundum,« quoniam hec lux cum spiraculo uite perfundit omnem hominem carnem et ossa habentem, et in presentem mundum crescentis et deficientis mutabilitatis per ortum inceptionis uenientem, ut quando sol cum luminaribus suis eum susceperit, creaturas aspiciat et cognoscat. Deus enim per uiuentem scintillam anime primum hominem suscitauit, quem de limo formauit, ita ut ille per eamdem anime scintillam de limo caro et sanguis factus sit. Unde et in posteris ipsius cum spuma per naturam hominis mulsa  fuerit, per igneam scintillam anime caro et sanguis pleniter efficitur, quia, si hoc modo per calorem anime non suscitaretur, caro et sanguis pleniter non efficeretur, quemadmodum materia primi hominis limus permansisset si per animam mutatus non fuisset. Nam sicut per aquam et ignem panis ex farina efficitur, sic etiam per ignem anime caro et sanguis fit. Homo enim quasi lux aliarum creaturarum in terra commorantium est, que multoties ad ipsum currunt, et qui eum multo amore lambunt. Unde etiam et homo a creatura in cuius amore ardet, ea uult, diligenter sepius inquirit. Creatura autem que hominem non diligit ipsum fugit, et omnia que ad eum respiciunt conculcat et dissipat, quoniam timore eius perterrita, ipsum  esse moleste fert, et ideo multoties eum inuadit quatenus ei uitam excutiat. »In mundo erat,« cum regale indumentum de carne uirginis induit, ubi sancta Diuinitas in uterum illius se reclinauit, quia in aliena natura homo factus est, et non sicut alius homo, quoniam caro ipsius per sanctam diuinitatem inflammata est. Quapropter post nouissimum diem, cum quilibet homo transfiguratus fuerit, anime electorum corpora sua per fidem in celum leuabunt, que prius in mundo erant. Hec Deus per semetipsum in uirtute sua faciet, quam nulla creatura exterminare potest, quia tunc homo, ut predictum est, carne induetur, et ossa ipsius medulla implebuntur, sed ampli . . . . . . . si cibi et potus et uita non deficiet, quoniam tunc in uiribus  diuinitatis sine omni uicissitudine diuersitatis procedet, quia in bono membrum Christi est, qui in mundo multas passiones et plurima opprobria sustinuit, quamuis Filius Dei esset. Quod diabolus omnis fallacie inuentor scire non potuit, qui initium habuit, et illum cum omnibus membris suis, que Deum respuunt, negare festinauit; sed tamen quin homo in indeficientem uitam eleuaretur impedire non potuit.

»Et mundus per ipsum factus est,« ita ut mundus ab ipso, non ipse a mundo exortus sit, quoniam creatura per uerbum Dei processit, scilicet quidquid creaturarum, tam inuisibilium quam uisibilium, est, quia quedam sunt que nec uideri nec  tangi possunt, quedam autem et uidentur et tanguntur. Sed homo utrumque in se habet, animam scilicet et corpus, quoniam ad imaginem et similitudinem Dei factus est. Unde et uerbo iubet, ac manibus operatur. Sic Deus hominem secundum se ordinauit, quia Filium suum de homine incarnari uoluit. »Et mundus eum non cognouit,« quoniam filii mundi, uidelicet qui mundum sequuntur, propter cecitatem ignorantie sue ipsum uenientem nescierunt, nec eum operantem cognouerunt, quemadmodum infans scientie et operationis nescius est. Quapropter et hic in femore ac in genibus hominis Deus ignorantem infantiam incredulorum demonstrat, quia sicut infans incedere non potest, quoniam et medulle et ossa eius nondum firmata sunt,  eo quod per lac et per mollem cibum alatur; et quoniam sine cruribus et sine pedibus per femur ac per genua adultus homo incedere non ualet, ita cum scientia et sensus incredulorum ab igne sancti Spiritus uacui erant, per quem Deum agnoscere debuerant, in uia rectitudinis ambulare non poterunt.

»In propria uenit,« quia mundum creauerat, et quoniam humanam carnem induerat. Unde et omnes creature ipsum ostenderunt, ut nummus dominum suum ostendit. Nam Deus mundum creauit, quem homini tabernaculam preparare uoluit; et quia hominem induere uoluit, idcirco eum ad imaginem et similitudinem suam fecit. Quapropter omnia ipsius propria erant. »Et sui eum non receperunt,« scilicet qui sui erant quoniam eos creauerat,  quia eos specialiter ad imaginem suam fecerat; sed tamen eum neglexerunt, ubi eum Factorem suum esse non cognouerunt, et ab ipso solo se creatos non intellexerunt. Increduli namque humanitatem illius non receperunt, nec propter obcecationem incredulitatis sue Deum in humana forma cognouerunt. Unde et in cruribus hominis iuuentus ipsius designatur, que stulta et inutilis est, ubi uiriditates et flores et aliam creaturam attendit, et ubi sapientiorem se aliis existimat, quia medulla et ossa eius tunc pleniter firmata sunt. Sic Iudei et pagani fecerunt, qui uanitatem seculi diligentes, se putabant scire quod nesciebant, et esse quod non erant, et illum qui eis carnem et spiritum dederat, per fidem non attenderunt. Quemadmodum  enim iuuentus in creaturis decepta delectatur, ita mundus tunc in uanitate conuersabatur; et ideo necessarium fuit ut Deus illis se ipsum ostenderet, et eos ad se colligeret, sicut etiam asinam et pullum eius absolui et sibi adduci iussit, ubi se ipsum cum lege ueritatis super eos posuit.

»Quotquot autem receperunt eum, dedit eis potestatem filios Dei fieri,« quoniam omnibus hominibus utriusque sexus qui eum receperunt credendo eum esse Deum et hominem, quia Deus primum fide capitur, deinde quod Deus homo factus est recipitur, dedit potentia sua potentialiter potestatem hanc, ut propria uoluntate sua filii Patris  sui in celesti regno fiant, id est ut participationem regni sui heredes hereditatis eius facti secum habeant, et hoc ea potestate qua filius heres patris sui existit. Nam quia eum Deum et Creatorem suum cognouerunt, et eum caritate amplexi et fide osculati sunt, et omnia sua ab eo diligenter et caute sciscitati sunt, ros Spiritus sancti in eos cecidit, ita ut tota Ecclesia ab eis germinare et fructum supernorum gaudiorum proferre inceperit. Quapropter datum est eis ut per uirtutem uere fidei filii Dei sint. »His qui credunt in nomine eius,« istis qui fidem hanc credendo habent, quod in nomine ipsius per baptismum salui fiant, participatio celestis regni datur, quoniam omnia opera sua in ardenti amore quasi Deum uideant faciunt, et non in  umbra fidei nomen Dei sine operibus colendo ubi deos alienos abiiciunt, qui se ipsos facere non possunt, et a se ipsis non sunt, sed qui socii hominum sunt. Nomen autem hoc, in quo uera credulitas est, tale est, quod initio caret, et quod per ipsum omnes creature surrexerunt, et quod uita est, per quam omnis uita spirat. Unde et ab omni creatura sua adoratur. Secundum autem has tres uires que in hoc nomine sunt, omnis creatura que nomen habet ex tribus uiribus subsistit. Sed et arida et putrida creatura nomine caret, quoniam uitalis non est. Nomini autem uitalis creature tres uires adsunt, quarum altera uidetur et altera scitur, sed tertia non uidetur. Corpus enim uitalis rei uidetur, et quod gignit scitur; sed unde uitalis fit, nec cognoscitur  nec uidetur. Sic et Deus magna mirabilia per pedes hominis manifestauit, quia sicut pedes totum corpus sustentant, et quo uult illud portant, sic etiam fides nomen Dei cum mirabilibus que et uideri et non uideri, et que cognosci et non cognosci possunt, fortiter sustinet, ac ubique magnifice fert. Et corpus hominis et opera eius uidentur; sed multo plus in ipso est id quod nec uidetur nec cognoscitur. Sed cum tanta obscuritas in homine sit, quomodo manifestus ille esset qui eum creauit? Nam hunc nullus hominum in seculo uiuens scire potest sicuti est.

»Qui non ex sanguinibus, neque ex uoluntate carnis, neque ex uoluntate uiri, sed ex Deo nati sunt.« Filius enim Dei dixit: »Quod natum est ex  carne, caro est; et quod natum est ex spiritu, spiritus est ,« quoniam caro de carne in peccatis concepta nata est; sed quia Deus spiritus est, per ipsum omnes spiritus orti sunt, nec spiritus in carnem, nec caro in spiritum uertitur; sed per carnem et spiritum homo perficitur, alioquin homo nec esset nec nominaretur. Deus quippe Adam plasmauit, ut eternaliter immutabilis uiueret; sed ille inobedientia preuaricatus est consilium serpentis audiendo. Quapropter et idem serpens eum omnino periturum existimauit, quod tamen Deus noluit, qui mundi exsilium illi preparauit, in quo filios suos in peccatis concepit et genuit. Sicque cum omni genere suo mortalis factus,  per conceptam spumam peccati in putredinem uertitur, usque ad nouissimum diem cum Deus hominem renouabit, ita ut postea immutabili uita, ut Adam creatus fuit, uiuat. Hec autem uita in filiis qui in peccatis concepti et nati sunt nequaquam esse potuit; sed in humanitate Filii Dei exorta est, per quem supernus Pater recordatus est ut hominem liberaret qui perierat. Isti enim qui per uirtutem bonorum operum filii Dei efficiuntur, hanc potestatem ut filii Dei sint non habent ex coagulatione sanguinis parentum, in qua sanguinei sunt, nec ex uoluntate infirmioris carnis que ad partum pullulat, nec ex uoluntate fortioris partis illius que ad gignendum robusta est; sed ex remuneratione diuine reuelationis in ablutione baptismi, et in  ignea effusione Spiritus sancti hoc accipiunt quod modo ex Deo nascuntur, et heredes regni eius efficiuntur. Deus enim omnia opera sua priusquam formarentur, preuiderat, que postea in creatione formate forme in se uacue non remanserunt, sed uitalia facta sunt. Caro enim sine uita caro non esset, quoniam cum uita ab ea recesserit, in defectu deficit. Spiraculum autem quod Deus in Adam misit igneum et intelligibile ac uita fuit. Unde et per calorem eius limus terre rubicundus in sanguine factus est Et sicut omnis creatura in prescientia Dei ante euum fuit, sic etiam et adhuc omnes nascituri homines in prescientia ipsius sunt. Sed homo intelligibilis et sensibilis est; intelligibilis scilicet quia omnia intelligit, sensibilis quoniam  ea que sibi adsunt sentit, quia Deus totam carnem hominis uita implet, cum in eam spiraculum uite mittit. Quapropter et prescientiam boni et mali eligit quod sibi placet, et reprobat quod sibi displicet. Deus autem considerat quid sibi homo proponat. Quod si homo sibi illa proposuerit que a Deo non sunt, Deus ab eo se subtrahit, et mox illi occurrunt qui primum malum inceperunt, uidelicet qui celum destruere uoluerunt, quod Deum non tetigit, quoniam indecens esset, ut Deus seipsum destrueret. Si autem homo ad nomen Patris sui anhelauerit, et illum bono desiderio uocauerit, angelica presidia illi aderunt, ne per inimicos impediatur, et Deus per delectationem desiderii bonorum  operum quasi lac illi suauiter primum immittit, ac deinde pluuiam gratie sue illi infundit, per quam de uirtute in uirtutem fortiter ascendat. Et hoc modo ille in huiusmodi uirtutibus usque ad obitum suum semper nouus est. Sed qui modicum quid et non magnum facere potest, semper in impetu uadit, ut idem quod potest perficiat; qui uero multa et magna facere ualet, moderationem in eis cum temperamento habet. Diabolus enim unum uult, scilicet, ut animas in mortem seducat, nec aliud facere querit nec facere potest, et uix sustinet donec illud perficiat quod facere ualet. Deus autem quia in omnibus et per omnia potens est, in cunctis operibus suis moderationem habet, et cum temperamento discretionis facit quatenus homo  fortior et promptior in stabilitate bonorum fiat. Nam unusquisque qui in impetu uadit, multoties in ruinam se ponit. Sed homo significatio totius honoris Dei est, quoniam bona scientia que in ipso est angelica agmina que Deo laudabiliter seruiunt demonstrat; mala uero scientia quam habet, potestatem Dei manifestat, quia Deus illam uicit cum primum hominem de paradiso expulit. Sic in omni homine fit, quoniam in illo qui per bonam scientiam bonum eligendo operatur, bonitas Dei ostenditur; et in illo qui malum arripiendo illud perficit, potestas Dei declaratur, quia Deus illud quandoque diiudicat, quandoque remittit. Homo itaque hoc modo, ut predictum est, uita est, et omnia que ipsi adherent per ipsum uitalia sunt, quoniam  Deus hominem cum omnibus appendiciis suis sub sole creauit, quatenus in terra solus non sit, quemadmodum ipse Deus in celo solus non est, sed in omnibus celestibus harmoniis glorificatur. Hec autem que in terra circa hominem sunt, cum eo in terra perdurant, quousque numerus ille impleatur quem Deus impleri constituit. Post futuram autem resurrectionem beatus homo non indiget ut crescat aut ab ullo pascatur, quia in claritate illa tunc erit que nunquam transibit nec mutabitur. Hac namque claritate per sanctam Trinitatem beatus homo tunc induetur, et illum inspiciet, qui terminum initii et finis nunquam habuit; et ob hoc senio et tedio nunquam afficietur, quia etiam semper et noua psallendo citharizabit. Itaque, ut predictum  est, per uitam caro uiuit, et nisi per uitam caro plene non esset; et ita caro cum uita, et uita cum carne unum sunt. Hec Deus attendit quando in Adam per spiraculum quod in illum misit carnem et sanguinem roborauit, quoniam carnem illam tunc inspexit qua induendus erat, et illam in ardenti amore habuit.

»Et uerbum caro factum est, et habitauit in nobis.« uerbum enim quod apud Deum eternaliter ante euum erat, et quod Deus erat, per ardorem Spiritus sancti carnem de utero uirginis assumpsit, quem ita induit, quemadmodum uene compago carnis sunt, et ut ipse sanguinem portant, et tamen sanguis non sunt. Deus enim hominem  ita creauerat, ut omnis creatura ei seruiret. Unde etiam Deum decuit quatenus indumentum carnis in homine acciperet. Sic etenim uerbum carnem induit, scilicet quod uerbum et caro unum sunt, non tamen sicut alterum in alterum transmutatum sit, sed unum in unitate persone sint. Sed et corpus indumentum anime est, et anima cum carne officia operandi habet. Corpus autem sine anima nichil esset, et anima sine corpore non operaretur, unde unum in homine sunt, et homo sinit, et sic opus Dei, uidelicet homo, ad imaginem et similitudinem Dei factus est. Cum enim spiraculum hominis a Deo mittitur, idem spiraculum et caro unus homo efficitur. uerbum autem Dei ex inarata carne uirginis absque omni calore incendii carnem  assumpsit, ita ut uerbum uerbum sit, et caro caro, et unum sint, quia uerbum quod sine tempore ante tempora in Patre fuit, se non immutauit, sed tantum carnem induit.

»Et habitauit in nobis,« quoniam homo factus  sine peccato ut homo habitat in nobis, humanitatem nostram non negligens ubi et nos cum spiraculo uite hominis sumus ad imaginem et similitudinem eius facti. Quapropter et nos in ipso habitamus, quoniam opus ipsius sumus, et quia in prescientia sua nos semper habuit, nec nostri oblitus est. »Et uidimus gloriam eius,« quia nos qui cum ipso eramus, specialiter uidimus eum in mirabili natura absque omni peccato uenientem. »Et gloriam quasi Unigeniti a Patre,« manifestante, quia mirabiliter ante secula a Patre natus Unigenitus, gloriam suam mirabiliter a Patre ueniens ostendit, ubi eum uirgo de ardore Spiritus sancti concepit, nec operis uiri indiguit, cum alius quilibet homo a uiro, scilicet ex patre, cum peccato seminetur. Deus  enim hominem de limo formauerat, et in illum spiraculum uite miserat. Unde et uerbum Dei in homine regale uestimentum cum rationali anima assumpsit, et illud totum ad se traxit et in eo permansit. Nam et spiraculum quod in homine anima nominatur carnem perfundit, et illam pro delectabili uestimento et decoro ornamento habet. Quapropter et eum amat, et ipsi consentit, nec tamen in ea uideri potest. Ex natura quoque et ex desiderio anime homo uestem uite postulat, et quoniam Deus nullam creaturam sine uiribus uacuam creauit, ideo homo mirabilia semper operatur. Et idem uerbum »plenum gratie et ueritatis« est, quia in plena gratia erat omnis in diuinitate creando,  et in humanitate redimendo; et in plena ueritate exstitit, quoniam nullum mendacium iniquitatis et peccati ipsum tetigit, nec se ipsi associauit, quia Dominus est qui prelio suo mala uicit, que sine ipso nichil sunt. Nam ipsum uerbum, scilicet uerus Dei Filius, plenum est gratia, dando et remittendo secundum suam misericordiam, qui se ipsum in diuinitate non exinaniuit, sed humanitatem induit; et humanitas ipsius plena est, quoniam nulla ruga peccati humane nature eum tetigit. Plenus etiam ueritatis est, quia dat, remittit et iudicat ut iustum est; quod homo non facit, quoniam in ruga peccatorum conceptus et natus est. Sic Deus rotundus, rote similis est, omnia creando et bona uolendo, ac bona perficiendo. uoluntas  enim Dei omnia preparauit que uerbum Dei creauit. Omnis itaque homo qui Deum timet et diligit, uerbis istis deuotionem cordis sui aperiat, ac ea et ad salutem corporum et animarum hominum non quidem ab homine, sed per me qui sum prolata sciat.



PARS SECUNDA.



uISIO QUINTA.

 uisio magne admirationis, in qua et orbis quinque distinctus partibus, sed et dimensiones et qualitates earumdem partium tam lucis et amenitatis quam penarum et tenebrarum horrore referte; duo quoque globi, alter sapphirino colore circumdatus, alter luminosis splendescens radiis cum circumstantiis suis subtili acumine describuntur.

I. Deinde uidi rotunditatem terre in quinque partes distinctam, ita ut pars una ad orientem, altera ad occidentem, tertia ad austrum, quarta ad septentrionem, quinta autem in medio istarum esset. Et ambitus partis orientalis ambitusque partis occidentalis equalis mensure erant, formamque extenti arcus uterque habebat. Ambitus quoque partis australis ambitusque partis septentrionalis unius mensure existentes, longitudini et latitudini priorum  duarum partium adequabantur, excepto quod in interioribus finibus suis propter arcuatos interiores fines earumdem priorum duarum partium quasi truncati uidebantur, formamque extenti arcus preter ipsos truncatos interiores fines suos imitabantur. Nam he utreque partes, scilicet pars australis, parsque septentrionalis in tres partes distinguebantur, quarum due medie ipsarum partium unius forme uniusque mensure erant. Relique quatuor etiam, que finetenus erant, aliam sed tamen parem sibimet formam, paremque distinctionem habebant, atque longitudini et latitudini earumdem duarum mediarum partium equales existebant, excepto quod in interioribus finibus, suis constrictiores, in exterioribus uero latiores ceteris duabus uidebantur,  secundum quod supradicta pars orientalis parsque occidentalis in utrisque finibus suis, ut prefatum est, se incuruando, hinc constrictius, hinc largius spatium istis concedebant. Quinta autem pars priorum partium, que in medio omnium istarum erat, in quadrata forma apparebat, atque alibi ardore, alibi frigore, alibi autem temperamento eris perfusa erat. Et predicta pars orientalis multa claritate lucebat; occidentalis autem quadam tenebrositate obtecta tenebrescebat; australis uero, que tribus distinctionibus distinguebatur, duas distinctiones, que finetenus erant, plenas quibusdam penis habebat. Tertiam autem, que medio uidebatur, non quidem penis, sed aliis quibusdam monstruosis  terroribus horrendam demonstrabat. Quod et septentrionalis pars, tres etiam separationes habens, in duabus extremis separationibus diuersis penis abundantibus, et in media quamplurimis horroribus siue penis horrenda ostendebat. Sed uersus orientem,  supra prefatam terre rotunditatem, in quadam altitudine uidebam globum rubeum circulo sapphirini coloris circumdatum, a cuius dextra et sinistra parte utrinque due ale procedebant, quarum altera earumdem duarum partium ab utraque parte eiusdem circuli sursum in altum se extendebat, ita ut ambe in summitate sua se recuruando ad inuicem respicerent; altera uero ab eisdem partibus deorsum usque ad medietatem predicte rotunditatis terre descendebat, ita ut eedem ale eamdem mediam rotunditatem extra firmamentum circumamplectendo tegerent. Et ab eadem medietate rubeus circulus in modum arcus se extendens, totam exteriorem partem occidentis, nec non et quasdam distinctiones que extra rotunditatem illius erant,  comprehendebat, scilicet a termino prefate australis ale circa occidentem, usque ad terminum septentrionalis ale se retorquendo. Ab ipsa autem rotunditate uersus orientem inter prefatas alas quasi edificium sursum usque ad supradictum globum ascendens apparebat, et ab eodem globo sursum usque ad medietatem predictarum alarum uelut platea extendebatur, supra quam quasi stella candida radiabat.

Et deinde inter summitatem earumdem alarum uelut globus igneus quosdam radios de se emittens uidebatur, ita ut a summitate predicte rotunditatis terre usque ad prefatum globum rubeum, ut ab ipso globo usque ad predictam stellam candidam, et ab eadem stella usque ad supradictum  globum igneum, equalia spatia essent. Inter priores quoque alas ex utraque parte prefate platee, a predicto globo circa demonstratam stellam usque ad prefatum globum igneum, quasi quidam radii stellarum discreti uidebantur. Sed et uersus occidentem extra predictam terre rotunditatem tenebre apparebant, que ab utraque parte eiusdem rotunditatis ad medietatem ipsius quo et prefate ale deorsum descendebant, in modum arcus se extendebant. In quibus inter angulum occidentalem et angulum septentrionalem alie densiores et acriores tenebre uelut formam horribilis et deuorantis hiatus oris habentes erant, aliis quibusdam densissimis et pessimis, infinitisque tenebris que extra  istas erant, quasi os et rictus earum essent, adherentes. Has autem infinitas tenebras sciebam, sed eas non uidebam. Iterumque audiui uocem de celo mihi dicentem:

 Quia artificis Dei sapientia uel potentia in hoc mirabilis enitescit, quod elementum terre non angulosum, sed rotundum, et quinque non amplius uel minus distinctum partibus certe causa rationis in medio aliorum trium elementorum immobilem suspenderit, quodque hominem instar quinarie diuisionis terre, et in hac uita quinque sensibus ditauerit, et in futura de puluere sepulcri in integrum restituat.

II. Orbem terre Deus in medio trium elementorum ita suspendit, ut nequaquam labi nec dissolui possit, et in hoc se mirabilem atque potentem ostendit, cum etiam nec carnem nec ossa hominis in puluerem sic redigit, quin ea in nouissimo die ad integritatem suam restituat. Aliam quoque terre partem lucidam, aliam tenebrosam, aliam horribilem,  aliam penalem, aliam quoque homini aptam, aliam uero ineptam fecit, cum et quasdam animas regno suo consociat, quasdam autem iusto iudicio ad tartara damnat. uides enim rotunditatem terre in quinque partes distinctam, ita ut pars una ad orientem, altera ad occidentem, tertia ad austrum, quarta ad septentrionem, quinta autem in medio istarum sit; et hoc ideo est, quoniam, si terra angulosa et non rotunda esset, anguli ipsius defectum et inequalitatem ponderositatis ei inferrent. Et si quinque partibus non distingueretur, recto moderamine non pensaretur, quia quatuor exteriores partes eam ad rectitudinem ponderant, quinta autem, que media est, eam in rectitudine ista solidam et stabilem facit, designans etiam quod homo, quem  terra demonstrat, quinque sensibus qui in eo uigent, ad queque sibi necessaria solidatur, atque ad salutem anime sue dirigitur.

Item de quinque distinctionibus terre, quomodo natiuis mutuo qualitatibus temperentur, et qualiter quinque sensibus homines coaptentur.

III. Unde et pars una ad orientem uersa medie parti succum bonum uiriditatemque utilem tribuit, quemadmodum et hominis uisus, quasi ad ortum claritatis directus, ipsi, qui uelut in medio elementorum est, salutem corporis et anime subministrat. Altera autem ad occidentem respiciens, humiditatem interdum bonam, interdum nociuam eidem parti dat, ut etiam auditus totum corpus hominis uelut ad occidentem concutiens et penetrans, nunc  prospera, nunc aduersa, nunc anime salutem, nunc desperationem illi denuntiat. Tertia uero ad austrum uergens, calorem frigido flatu uentorum temperatum ipsi parti immittit, sicut et odoratus, quemadmodum uapor de calore surgens, odorem de calidis et frigidis temperamentis procedentem, odoremque de supernis suspiriis uenientem homini infundit. Sed quarta ad septentrionem tendens, frigus a septentrione, et calorem ab oriente uenientem, predicte medie parti inducit, uelut gustus frigida recipiens, frigidaque et calida discernens, diuerso sapore supernaque dulcedine hominem concutit. Quinta autem in medio istarum existens, ab ipsis in soliditate confortatur diuersisque infusionibus temperatur, quemadmodum et tactus, uelut in medio  aliorum sensuum uigens, ab eis roboratur, cum omnes ipsi uires tribuunt, et eum ad uegetationem consolidant, ut etiam in dispositione digitorum ostenditur, quia et per ipsos opera ad eternam remunerationem respicientia perficiuntur. Et ut uides, ambitus partis orientalis ambitusque partis occidentalis equalis mensure sunt; formamque extenti arcus uterque habet, quoniam sol oriendo et occidendo equalia spatia terrarum in circuitu cursus sui occupat. Quod etiam ostendit uisum per scientiam boni et mali in hac similitudine esse, uidelicet quod sicut uisus per scientiam boni ad hoc quod bonum est sursum tendit, ita et per scientiam mali ad hoc quod malum est deorsum descendit; per illam quidem se a malo  retorquendo, per istam autem a bono se recuruando. Ambitus quoque partis australis ambitusque partis septentrionalis unius mensure existentes, longitudini et latitudini priorum duarum partium adequantur, excepto quod in interioribus finibus suis propter arcuatus interiores fines earumdem priorum duarum partium quasi truncati uidentur. Formam quoque extenti arcus preter ipsos truncatos interiores fines suos imitantur, quia quantum terre auster in calore, tantum septentrio in frigore occupat; in hoc etiam longitudinem et latitudinem orientis et occidentis imitantes, preter quod fines eorum qui ad quintam partem predictarum partium diriguntur, per extensionem partis orientalis nec non  occidentalis aliquantum constringuntur, cum tamen alibi similitudinem circuli imitentur. Sic et odoratus per odorem uirtutum tendit ad dexteram, gustus uero per saporem uitiorum ad sinistram; in hoc obtentu uelut par studium, quamuis contrarium, habentes, origini sue se assimilant, cum ille bono, hic malo se coaptat; sed tandem neuter istorum in initio inceptionis sue plenitudinem conatus sui habere potest, quia dum primitus homo siue bonum siue malum incipit, scienter in eodem facto se constringit, quoniam nondum illi se totum committere audet.

Quod duarum partium diuisionis terre, australis scilicet et septentrionalis, in tres unaqueque subdiuisiones distincta contemplanti ista appareant, et quomodo hec secundum corpus, et animam, et opera hominis intelligenda sint.

 Iu. Nam et he utreque partes, scilicet pars australis parsque septentrionalis, in tres partes distinguuntur, que hinc pro ardore, hinc pro frigore, hinc pro serpentibus inhabitabiles hominibus sunt. Hoc quoque demonstrat, quod odoratus cum ascendit ad odorem uirtutum, gustus uero cum declinat ad saporem uitiorum, hominis corpus animamque eius ac opera ipsius diuerso modo tangunt, ubi et illum quasi inhabitabilem ostendunt, si non intelligit quid corpus, quid anima, quid opera in ipso sint, et si etiam in semetipso nec rectum temperamentum discernere nouit. Quarum due medie ipsarum partium unius forme uniusque mensure sunt, quoniam pars australis et pars septentrionalis in recta mensura existentes. his etiam sua rectitudine iusta  moderamina concedunt, atque designant quod anima in odore uirtutum et in sapore uitiorum uelut media inter corpus et opera ipsius existens, unius moderaminis et dispositionis est, cum mala metuendo ad Deum suspirat. Sed et relique quatuor, que finetenus sunt, aliam, sed tamen parem sibimet formam paremque distinctionem habent, quia ille tam australi quam in septentrionali parte ex utroque latere prefatarum mediarum partium dilatate, in interioribus finibus suis, qui uersus predictam quintam partem respiciunt, aliquantum constricte sunt. In exterioribus uero finibus suis aliquantam latitudinem habentes, ubi aliam formam quam supradicte medie partes habeant uidentur habere, sibi autem inuicem similes et in forma et in dispositione  sua existentes; quod demonstrat quia corpus hominis operaque eius, que uelut terminum illi imponunt cum in se defectum sentiunt, aliud officium habent, in quo tamen pariter sibi consentiunt, quam anima habeat, cum homini uegetationem corporis et sensuum pleniter infert. Nam cum corpus labitur, opera ipsius attenuantur; cum autem anima corpus sustulerit, opera corporis subleuantur. Atque longitudini et latitudini earumdem duarum mediarum partium equales existunt, excepto quod in interioribus finibus suis constrictiores, in exterioribus uero latiores ceteris duabus uidentur, secundum quod supradicta pars orientalis parsque occidentalis in utrisque finibus suis ut prefatum est se incuruando, hinc constrictius, hinc largius spatium istis  concedunt. Hoc ideo est quoniam partes iste que in utroque latere mediarum sunt, longitudinem earumdem mediarum quidem habent, sed latitudinem uersus prefatam quintam partem eisdem mediis partibus minorem; uersus autem exteriorem terminum suum illis latiorem, alibi uero ipsis equalem, quia utrique fines, scilicet partis que ad orientem dirigitur, et partis que ad occidentem extenditur, secundum modum arcus iuxta interiores fines supradictarum quatuor similium partium contrahuntur. Sed et omnia hec designant quod corpus hominis et opera eius ita in ipso ad sustentationem sui extenduntur, secundum quod anima in illo ad confortationem excitatur, propter quod idem corpus  eademque opera hominis in securitate arctiora, in dubio autem ampliora multoties se reddunt quam suspirium anime desideret, quoniam illa modum rectitudinis appetit, corpus autem hominis ad immoderationem in operibus suis sepius currit.

Quod media quoque omnium quinta pars terre quadrata apparens, et triplici etiam ipsa distinctione diuisa, hinc calore, hinc frigore inhabitabilis, hinc temperata habitabilis reddatur; et quid hic per hec in hominis conuersatione significetur.

u. Quinta uero pars priorum partium, que in medio omnium istarum est, in quadrata forma apparet, quatenus a ceteris equaliter contineatur et perfundatur, designans etiam quod tactus perfectionem operum et non leuitatem uitiorum habeat. Atque alibi ardore, alibi frigore, alibi autem temperamento  eris perfusa est, quia ardor solis eam hic propter uicinitatem suam perurens, frigus uero propter remotionem ipsius eam illic constringens, inhabitabilem hominibus reddit. Temperies autem caloris et frigoris illam isthic habitabilem concedit, quemadmodum et digiti a se differentes, manum tamen fortitudine sua continentes roborant, et ut quinque sensus hominis quamuis sibi dissimiles sint, uelut per ignem et aquam tentationem transeuntes, adminicula adiutorii sibi inuicem ad uirtutes exhibent. Sed et hec eadem loca habitabilia fideles homines demonstrant, qui diuinam legem semper ruminantes, et se totos ad supernam uitam erigentes, in bonis operibus se habitabiles reddunt; inhabitabilia autem infideles designant, qui uerbis Dei  resistere et repugnare conantes, et fidem abnegare, ueritatemque et soliditatem eiusdem fidei lacerare et prerumpere laborantes, his peruersitatibus se inhabitabiles faciunt, quia Spiritui sancto habitaculum in semetipsis non concedunt.

Item de qualitatibus ipsarum quatuor partium, et quibus in locis pene purgandis penitentium animabus hominum collocate sint, alibi leues, alibi graues, alibi acerrime, secundum modos culparum eorum qui examinantur differentes; et quare in mediis earumdem partium finibus non pene, sed monstruosi quidam horrores habeantur.

uI. Et predicta pars orientalis multa claritate lucet, quoniam in ipsa locus uoluptatis et deliciarum  est, refrigerium beatarum animarum in se habens, et ut anima interiorem uisum ad aspectum ueri luminis figat monens. Contra uitia autem multorum peccatorum, quibus homines iustitiam preuaricantur, penalia et transitoria loca in quatuor angulis terre posita sunt, quibus anime saluandorum, secundum quod culpe eorum exigunt, corporibus exute examinantur. Unde occidentalis pars quadam tenebrositate obtecta tenebrescit, his tenebris penas leuium minorumque peccatorum in se continens, scilicet hominum illorum qui ignorantia delinquunt, et in eis auditum hominum a clamore ueritatis auersum ostendens. Australis uero pars, que in tribus distinctionibus diuisa est, duas distinctiones, que finetenus sunt, plenas quibusdam penis  habet, in quibus fortia peccata animarum illarum puniuntur, que, dum in corporibus suis essent odorem uirtutum neglexerunt. Nam in distinctione anguli huius, qui inter orientem et austrum est, acerrime pene ignei et uentosi eris, aliorumque cruciatuum sunt, in quibus pessima opera homicidarum, raptorum, furum, atque quorumdam aliorum hominum exquiruntur, quoniam iudicia Dei semper parata sunt super impietatem et infidelitatem, et super peccata et horribiles sensus qui se Deo opponere nituntur. In distinctione autem anguli illius qui inter austrum et occidentem est, pessime pene abundant, ita ut ibi in estate frigus, in hieme uero ardor, alieque pene existant, per quas illorum anime corporibus exute purgantur, qui de  multis et magnis peccatis suis uix uel in fine suo penitentiam habent; unde et odore uirtutum carentes uix saluabuntur. Tertia autem, que media istarum esse uidetur, non quidem penis, sed aliis quibusdam monstruosis terroribus demonstrat se horrendam, quia si etiam ista quemadmodum et alie due penis abundaret, eedem pene superfluitate sua ebullientes, habitationem hominum in terris inhabitabilem redderent, cum nunc pro multis horroribus qui in ipsa sunt pestilentiam hominibus et animalibus lesionemque fructibus multoties immittat, quoniam homines odorem uirtutum animabus suis non inferunt. Quod et septentrionalis pars tres etiam separationes habens, in duabus extremis separationibus diuersis penis abundantibus ostendit, in quibus  anime illorum purgantur, qui gustum uite postponentes, concupiscentias carnis sue secuti sunt. In separatione enim anguli istius, qui inter orientem et septentrionem est, durissime pene frigoris et uentorum aliorumque cruciatuum sunt, in quibus infidelitas quorumdam incredulorum hominum examinatur, qui, dum in seculo manerent, incredulitatem imitantes gustum uere fidei neglexerunt, in hora tantum mortis sue per penitentiam ad fidem catholicam redeuntes, gustum rectitudinis tandem receperunt. Et in separatione anguli huius, qui inter septentrionem et occidentem est, immundissime pene lutulente humiditatis, mortiferique fetoris et fumi, necnon et aliorum cruciatuum abundant, in quibus opera adulterorum, uoracium et ebriosorum  exquiruntur, qui gustum uite uelut alienum habuerunt. Sed media quamplurimis horroribus sine penis horrenda ostenditur, ut predictum est, quia ista multos horrores in se habens si penis etiam abundaret, flatibus illarum habitatio hominum inficeretur, horroribus tantum qui in ea sunt hominibus, et aliis creaturis pericula interdum inferentibus, cum homines saporem uite in insipientiam ducunt. Et quemadmodum in fetore sordium uermes ebulliunt, ita etiam ex fetore peccatorum pene in prefatis angulis ascendunt. Unde et multoties ex eisdem penis fumus in terram ubi homines habitant se dilatans, magnam pestilentiam in hominibus, et in animalibus parat.

 Quod iudicia Dei que super terram uel homines ueniunt, de penalibus locis earumdem partium effundantur, quodque contra penas uel tenebras inferni ne mundum occupent, altissimi quidam et durissimi montes oppositi sunt, et in quarum locis partium anime pro suorum qualitate commissorum examinande constituantur.

uII. Iudicia autem hec que super terram et super homines ueniunt, de predictis angulis procedunt, ita ut plurima mala ab eis effundantur; sed tamen contra horribiles tenebras infernalium penarum altissimi durissimique montes, qui per nullam tempestatem scindi possunt, positi sunt, tenebris resistentes, terramque defendentes, uelut parietes domum ne labatur continent. Quia autem homo in quinque sensibus consistens semper peccat,  idcirco in prefatis quinque partibus terre purgationem patitur; sed paruas penas in supradicta tenebrositate occidentalis partis illi sustinent, quibus presens terra dum in corporibus suis essent quasi carcer ob amorem celestium fuit. Qui autem uoluptati carnis seruiunt, in aliis purgatoriis penis, qui et in partibus austri et septentrionis sunt, ut predictum est, purgantur, quia quamuis peccauerint, Deum tamen et iustam fidem non abiecerunt. Has etenim supradictas, orientis et occidentis scilicet, duas rotunditatis terre principales partes, necnon et austri et septentrionis, ut prefatum est, quatuor angulares fines mortalis homo non inhabitat, quoniam pro immutabilitate caloris seu frigoris, seu pro aliis incommoditatibus illarum in eis  uiuere non posset, quemadmodum etiam si homo supra modum se exaltauerit, aut si in desperationem ceciderit, uel si dextram negligens ad sinistram declinauerit, Spiritum sanctum in habitaculum cordis sui non recipit. Itaque Deus iudicia sua multoties super quatuor angulos terre exercet, ut Ioannes electus meus in Apocalypsi uidit, quemadmodum loquitur dicens:

uerba de Apocalypsi Ioannis apostoli ad hoc consona, in quibus per quatuor equos album, rufum, nigrum et pallidum quatuor tempora et qualitates eorum ab exordio usque ad finem mundi significate subtiliter describuntur.

uIII. »Et ecce equus albus et qui sedebat super  illum habebat arcum, et data est ei corona, et exiuit uincens ut uinceret .« Hoc considerandum sic est: Tempus primum quod in Adam incepit, ut equus albus fuit, quoniam homo per ignorantiam preuaricatus est, super quod Deus iram animaduersionis sue posuit, que et uindictam in se habuit, cui et Deus dedit potestatem uictorie, inimicosque superare, ita ut etiam in prelio preliorum contra antiquum draconem dimicaret. Et uindictam hanc in defectu legis quam Ade dederat posuit, ut etiam in defectu diluuii, arcum in nubibus celi fecit. Tempus autem hoc ab expulsione Ade usque ad diluuium perdurauit, in quo Deus in ira arcus sui cunctum populum preter illos qui in arca seruati sunt, per concurrentes aquas, que ut tonitrus  sonuerunt submersit. Et sicut in primo tempore Deus ire sue arcum in uindictam ostendit, sic et post diluuium nubibus celi arcum in hoc signum dedit, ne deinceps per tonitrualem sonum aquarum totum mundum dimergeret, ubi et per baptismum fideles saluari presignauit. Iterumque subsequitur: »Et exiuit alius equus rufus, et qui sedebat super illum datum est illi ut sumeret pacem de terra, et ut inuicem se interficiant, et datus est illi gladius magnus .« Hoc considerandum sic est: Equus iste tempus illud est, quo post diluuium per iram Dei iusto iudicio ablata est pax ab illis qui se Deo opposuerunt, quoniam pacem ab ipso non querebant, nec illam hominibus dabant, et ideo etiam iudicium Dei permisit quod inuicem se crudeliter  fidelitatem ab eo recesserant sicut et anima se ipsam occidit cum Deo adherere non querit. Deinde iterum scriptum est. »Et ecce equus niger, et qui sedebat super eum habebat stateram in manu sua .« Et subsequitur: »Bilibris tritici denario uno et tres bilibres hordei denario uno, et uinum et oleum ne leseris « Hoc considerandum sic est: Tempus quo post passionem Filii Dei persecutores in Ecclesia surrexerunt, equus iste est niger, uidelicet per incredulitatem, ubi increduli fidem contemnentes, nigredinem infidelitatis sibi attraxerunt; sed ira Dei recta mensura cruciatus martyrum ponderabat, tortoribus quidem condignam penam, martyribus autem gloriam sempiternam. Nam uictoria martyrum pinguis radix omnium uirtutum  erat, que grossos suos in illis emiserunt, quibus conuiuia proprie uoluntatis et legis secundum carnem abstulerunt; et in quibus defectus uoluntatis carnis in amore eterne uite factus est, fides quam in se continet quilibet fidelis, et ista quoque in beata esurie facta sunt, qua fideles esuriunt, et sitiunt iustitiam. Sic et statera illud est, quod quidem homo in spiritali abstinentia fructibus terre pascitur, et quod in uirgine a natura celestem patriam amat. Quapropter tempus istud martyrum erat, quod nigredine aquilonis mistum fuit, quando martyres ab iniustis, uelut agni a lupis, occisi sunt. Idcirco etiam iudicio temporis huius statera data est, qua in bilibre libraret, hec duo scilicet abstinentiam  et celestis patrie dilectionem, que martyrum sunt, ut predictum est. Ipsi enim martyres corpus suum per abstinentiam affligunt, et in celeste desiderium aspiciunt, uelut aquila in sole oculos suos ponit, quod bilibris tritici designat, denarium unum uite comparans. Qui uero secundum precepta legis per abstinentiam a peccatis se continent et consortium uiri aut uxoris sibi abstrahunt, et relictis diuitiis suis se pauperes faciunt, que omnia ualde dura et aspera sunt, per tres bilibres asperitatum istarum, in amore denarii unius, qui celestis patria est sibi connexi sunt, et hoc sapientia facit, que omnia per misericordiam eque ponderauit, quia Deus super omnes misericors est. Istoque modo uinum et oleum non leditur, cum per  penitentiam et misericordiam homo a peccatis suis redimitur. Et iterum subsequitur: »Et ecce equus pallidus, et qui sedebat super eum nomen illi mors et infernus sequebatur eum. Et data est illi potestas super quatuor partes terre, interficere gladio et fame et morte, et bestiis terre .« Hoc considera dum sic est: Equus hic denotatus, illud tempus est in quo omnia legalia et plena iustitia Dei, uelut in pallore pro nichilo computabuntur, ubi homines dicent: Nescimus quid facimus, et qui hec nos facere precipiebant, quid dicere nesciebant, atque sic absque timore et tremore iudicii Dei omnia hec contemnent, et hoc etiam per diabolicam suasionem facient. Opera autem hec ira Dei in occiderunt, et magnis preliis perierunt quia per inuindicta  sua diiudicabit, eaque omnino conculcabit, quia mortem istis non penitentibus inferet eosque ad tartarea loca damnabit. Nam etiam in tempore illo per omnes fines terre cum gladiis contentiones in ipsis fient, et fructus terre auferentur, hominesque repentina morte et morsibus bestiarum peribunt.

Quod antiquus hostis celestem gloriam quam amisit homini inuidens, de penis eius semper gaudeat, et propterea in eum horror odii, homicidii, Sodomitici criminis et ceterorum uitiorum contaminet ardenter insistat.

IX. Antiquus itaque serpens de omnibus supradictis penis, quibus homo seu in anima seu in corpore punitur gaudet, ut quia ipse celestem gloriam  amisit, homo etiam ad illam non perueniat. Nam quando sensit quod homo consilio suo consenserat, pugnam contra Deum facere studebat dicens: »Nunc in homine omnem uoluntatem meam complebo.« Et deinde in odio suo odibilem eonsensum inter homines misit, quatenus se inuicem interficerent. Et dicebat: »Faciam homines mori, eosque magis perdam quam perditus sim, quia, cum ego sim, ipsi non sunt.« In sufflatu suo quoque habuit, ut processio filiorum hominum interiret, ubi uiri in uiros exarserunt turpia operantes. Unde et ualde gauisus clamabat: »Maxima blasphemia illi est, qui hominem formauit, quod homo in forma sua euanescit, naturali usu mulierum abiecto.« Itaque in  suggestione diabolica infideles et seductores sunt; in odio autem homicidioque raptores et latrones; in contrario uero peccato uirorum immundissima preuaricatio omniaque uitia sunt. Et cum peccata hec in populis se inuicem coniunxerint, tunc constitutio legis Dei diuidetur, Ecclesiaque quasi uidua concutietur, et principes, nobiles et diuites per suos minores de locis suis expellentur, et de ciuitate in ciuitatem fugabuntur, nobilitasque generis eorum ad nichilum deducetur, et de diuitiis ad paupertatem redigentur. Ista omnia tunc fient cum antiquus serpens uarietatem morum uarietatemque uestimentorum in populo sibilabit, quem ipsi imitabuntur, hec abiiciendo, hec attrahendo, cum in predictis operibus se semper nouabunt et uariabunt.  Sed idem antiquus inimicus ceterique nequissimi spiritus pulchritudinem forme sue quidem perdiderunt, non autem sufflatum rationalitatis amiserunt, et pro timore Creatoris sui formam perditionis sue nulli mortali creature sicuti est ostendunt; sed suggestionibus suis unicuique homini secundum mores ipsius insidiantur, cum et in reliqua creatura malitie sue aliquid simile inueniunt. Deus autem contra impietatem eorum magnum prelium instituit, cum rationalitas hominis rationalitati illorum resistit, eosque confundit, et prelium hoc usque ad nouissimum diem perdurabit, ubi et confusio eos per omnia inquinabit, ubi et homo qui eos superauit, mercedem uite accipiet.

 Quod per globum rebeum et alas eum utrinque sursum et deorsum ambientes in hac uisione ostenditur zelus Dei quo cum caritate peccata puniuntur, et defensiones eius quibus saluandi proteguntur ostendantur.

X. Sed quod uersus orientem supra prefatam terre rotunditatem in quadam altitudine uides globum rubeum circulo sapphirini coloris circumdatum, hoc est quod in plaga orientis ortum iustitie designantis, humanum intellectum supergrediens, et in altitudine celestium secretorum consistens, zelus Dei in potentia ipsius cum iustitia caritatis ostenditur, quoniam cum Deus potens sit iudicia sua perficere, ea tamen per equitatem caritatis complet. A cuius dextra et sinistra parte utrinque due ale procedunt, quarum altera earumdem duarum partium  se sursum in altum extendit, ita ut ambe in summitate sua se recuruando ad inuicem respiciant, quia et in prosperis et in aduersis scilicet et suaui inspiratione atque aspera correptione diuina protectio ad tutelam hominis se demonstrans ea que per ipsum ad superiora tendunt, in celsitudine maiestatis sue conseruando concludit; altera uero utrinque ab eisdem partibus deorsum usque ad medietatem predicte rotunditatis terre descendit, ita ut eedem ale eamdem mediam rotunditatem extra firmamentum circumamplectendo tegant, quoniam sicut superna defensio hec que in celestibus sunt defendit, sic et illa que in inferioribus existunt protegit, sed ad plenitudinem bone uoluntatis hominum  inclinans, illamque in amplexu uere dilectionis ponens.

Quod per circulum rubeum in modum arcus circa exteriorem occidentis partem se extendentem, extensio uindicte Dei in eos qui extra integritatem uere fidei et ambitum bonorum operum sunt designetur.

XI. Et ab eadem medietate rubeus circulus in modum arcus se extendens, totam exteriorem partem occidentis, nec non et quasdam distinctiones que extra rotunditatem illius sunt, comprehendit, quia a perfectione illa qua Deus ipsum colentes misericorditer fouet, ignis zeli sui per uindictam iuste extensionis eos qui extra ambitum bonorum operum incedunt, illosque qui extra integritatem  uere fidei sunt iuste diiudicat, atque ad loca penalia damnat, scilicet a termino prefate australis ale circa occidentem usque ad terminum septentrionalis ale se retorquendo, cum a prosperitate presentis uite culpabilia facta proiiciens, ea in asperitatem flagellorum suorum mittit, quoniam ueritatem iustitie non tenuerint. Quod autem ab ipsa rotunditate uersus orientem inter prefatas alas quasi edificium sursum usque ad supradictum globum ascendens apparet, hoc est quod a terrenis causis se auertens per ortum iustitie inter protectionem Dei ciuitas uiuis ex lapidibus constructa, ad iudicium Dei aspectum suum dirigit, ipsum glorificans, quia fideles anime Deum assidue laudant, quoniam omnia recte dispensat.

 De edificio supra rotunditatem terre apparente, de platea et stella super eam radiante, et de alio globo et radiis stellarum inter easdem alas micantibus, et de spatiis quibus hec omnia distabant, quomodo ad ciuitatem Dei, que est Ecclesia, et Christum, et ad Spiritum sanctum, et munera eius et ad angelos, quorum custodia sancti muniuntur, referantur.

XII. Et ab eodem globo sursum usque ad medietatem predictarum alarum uelut platea extenditur, supra quam quasi stella candida radiat, quia a iudiciis potentie Dei ad perfectionem protectionum eius uia dirigitur, supra quam uirginitas floret, ubi incarnatus Dei Filius de uirgine natus apparet, quem maxima multitudo uirginitatem diligens, perfectionemque arripiens, pia deuotione potenter subsequitur. Et deinde inter summitatem earumdem  alarum uelut globus igneus quosdam radios de se emittens uidetur, quoniam in altitudine supernarum defensionum Spiritus sanctus plurima dona electis suis tribuens se manifestat. A summitate uero predicte rotunditatis terre usque ad prefatum globum rubeum, et ab ipso globo usque ad predictam stellam candidam, et ab eadem stella usque ad supradictum globum igneum, equalia spatia sunt, quia iudicia potentie Dei et uirginitatis opera, necnon sancti Spiritus dona sibi non dissentiunt, sed equo moderamine sibi concordant, quoniam quod gratia sancti Spiritus exspirat, hoc opera sanctitatis confirmant, eaque diuina iudicia iuste diiudicant. Inter priores quoque alas ex utraque  parte prefate platee a supradicto globo circa demonstratam stellam usque ad prefatum globum igneum, quasi quidam radii stellarum discreti apparent, significantes quod in protectione illa que sursum in celestibus est, itinera uirginitatis ubique circumteguntur, cum per inuictam potentiam eadem uirginitas, que in Filio Dei incepit, et per fortitudinem sancti Spiritus munita etiam custodia angelicorum spirituum nullatenus careat, quia uirginitas socia angelorum existens, consortium eorum promeretur. Nam Filius meus per suauitatem humanitatis sue illos ad se colligit, qui ipsum fideli deuotione castitatis imitantur, et qui iudicia Dei metuentes, per inspirationem sancti Spiritus passionem eiusdem Filii mei corporibus suis inferunt,  dum concupiscentiis carnis sue resistunt.

De tenebris exterioribus et penis uel cruciatibus diuersi generis in quibus anime damnatorum cum diabolo et eius sequacibus torquentur, quibus in partibus habeantur, et quod dira inferni tormenta nullus in corpore uiuens comprehendere possit.

XIII. Sed et uersus occidentem extra predictam terre rotunditatem, tenebre apparent, que ab utraque parte eiusdem rotunditatis ad medietatem ipsius, quo et prefate ale deorsum descendunt, in modum arcus se extendunt, que in plaga illa extra mundum exteriores tenebre sunt; ex altera parte usque ad mediam plagam austri, ex altera usque ad mediam plagam septentrionis se prolongantes, ac sic per nequitiam rebellionis contra plenitudinem  protectionis Dei se erigentes, ubi antiquus preliator, qui in ipsis dominatur super animas obliuioni traditas, cruciamenta se habere gaudet. In quibus inter angulum occidentalem et angulum septentrionalem alie densiores et acriores tenebre uelut formam horribilis et deuorantis hiatus oris habentes sunt, que eisdem partibus extra mundum acerbitate sua os infernalis putei existentes, animas damnatorum deuorant, dirisque afflictionibus cruciant, quoniam ille damnationis opera magis facientes quam Deum diligentes diabolum subsequuntur. Predicte autem tenebre aliis quibusdam densissimis et pessimis infinitisque tenebris, que extra istas sunt, quasi os et rictus earum sint, adherent, que infernalia  loca sunt, in quibus omnia genera penarum absque consolatione abundant, ab aliis penis separata, quia illis acriora sunt, et cuncta deuorant, que Deus in obliuionem mitti diiudicat, per que anime illorum cruciantur, qui per infidelitatem incredulitatis et per facta exsecrationis Creatorem suum obliuioni tradunt. Quapropter et has infinitas tenebras scis; sed eas non uides, quoniam infernum eiusque diros cruciatus homo per scientiam et intellectum esse quidem scire potest, sed eos, dum in corpore est, nullo mortalis intuitu perfecte uidet, nec etiam que et quanta tormenta in ipsis sint discernere ualet, sicut nec animam suam, nec merita illius, quandiu in seculo uiuit cognoscit.

Quia Deus unica uita in semetipso subsistens a nullo  esse acceperit, sed omnibus esse dederit; item de creatione angelorum et de ruina superborum, et de confirmatione beatorum spirituum, et quod diabolus, quamuis in hoc semper laboret, numerum saluandorum destruere non possit.

XIu. Deus itaque, qui omnia que predicta sunt fecit, unica uita est, ex qua omnis uita spirat, ut etiam radius a sole est, et ignis ille est a quo omnis ignis, qui ad beatitudinem respicit, accenditur, quemadmodum scintille ab igne procedunt. Et quomodo conueniens esset ut huic uite nichil uitale adhereret, et ignis iste nullam calefaceret, nec illuminaret? Et quomodo deceret quod a Deitate que, ante euum uita fuit, nulla uita nec claritas ulla procederet? Et quid prodesset si lumen per ignem accensum nulli luceret, cum nec ignis lumen  suum, nec sol radium suum abscondit? Deus enim uita illa est per quam multitudo angelorum accensa est, quemadmodum scintille ab igne procedunt. Unde et indecens esset ut uita hec non claresceret. Et claritas ista indeficiens est, quoniam nulla mors in ipsa esse potest. Quomodo? Deus solus et per semetipsum et in semetipso est, nec ab ullo alio esse accepit, sed alia quelibet creatura ab illo esse cepit. Ipse quosdam spiritus magni honoris creauit, quibus magnum principem prefecit, in quem omnes aspexerunt, ut lucerna inspicitur in qua ardens lumen lucet, quia in ipso omnia ornamenta illorum quasi lapides pretiosi fulgebant. Sed ille in uacuum locum respexit, ubi et sedem suam ponere uoluit. Quapropter cum omni agmine suo sicut stipulam  in puteum inferni proiectus est, ita ut ad eius casum exteriores tenebre et os infernalis putei cum ipso puteo parata sunt; qui puteus sine mensura est, sicut et numerus perditorum angelorum numerum non habet. Nam contra similitudinem illam, qua Deo similis esse uoluit, exteriores tenebre ille parate sunt, et propter illicitam discordiam, qua inter exercitum Dei et suum esse uoluit, ipsi os infernalis putei factus est, atque propter inuidiam hanc, qua Deum nullo modo confiteri uolebat, illi puteus inferni preparatus est. Et Deus in fortitudine maiestatis sue beatos spiritus ita circumdedit, ut amplius nullo stupore antiqui deceptoris terreantur, faciesque illorum claritate sua ita repleuit, ut faciem eius intueri semper delectentur, atque potentiam  suam hoc modo super infernum extendit, quod antiquus deceptor nullo bello nec ulla arte plenum numerum saluandorum destruere ualet, quemadmodum ille se ipsum secundum uipereos mores occidit.

Quia homini in uirtute diuini luminis facto, sed fraude diaboli decepto, Deus uestem de ere creauerit, indutumque a paradiso in exsilium huius mundi ad luendam inobedientie culpam expulerit; et quod in deiectione eiusdem hominis creatura a pristino decore obnubilata sit, et qualiter homo ipse per elementa adiutus uiuat et operetur.

Xu. Tunc Deus in lumine uirtutis sue hominem fecit, illumque in inexstinguibilem lucem paradisi posuit, que imputribilis cum fructibus suis manet;  sed homo inobedientiam arripuit, ac sic nudum se esse cognouit; quod diabolo multum placuit, qui eum denudauerat, quoniam et ipse pulchritudinem glorie sue perdiderat. At Deus in pallida nube sicut flamma, quasi illi alienus, apparuit, uelut etiam obtecta facie postmodum Moysi et ceteris caris suis se ostendit, eumque nudum esse noluit, quia ut filius suus uestimento humanitatis quandoque indueretur uoluit, et ideo etiam uestem de ere per quem animal uiuit illi dedit, quoniam ipse Adam et Eua animal audierant, ubi preceptum Dei deseruerant. Et sic in miseram peregrinationem expulsi cum aliis fructibus terre putribiles effecti sunt, atque in casu et egressu eorum omnis creatura mundi obnubilata est, uelut si radius solis per densam  nubem fulgeat, quemadmodum etiam ingressus paradisi antiquo deceptori obnubilatus est, ita ut deinceps illuc non intreat. Deinde homo cum creatura operari cepit, quia sicut ignis alia queque accendit et perficit, ita et homo cum reliqua creatura est, atque creatura in igne latet, qui omnia perfundit et probat; ipsique aqua adest, que omnia mundat; et ignis in tanta ui ardet, ut nulli parceret nisi per aquam temperaretur. Et ut aqua igni parcendo adest, sic etiam humanitas diuinitati adiuncta est, ut parcat, quoniam homini non prodesset, quod in tenebris iaceret, nec ullum lumen daret. Ipse enim igne coagulatur et aqua perfunditur, ut forma esse possit, et propterea etiam omnem formam luteam quam facit, igne et aqua perficit.  Deus utique uiuens lumen est, a quo omnia lumina clarescunt, unde et homo per ipsum uitale lumen manet, et ipse etiam ignis est. Quapropter et hominem igne coquit et aqua perfundit, ideoque etiam aqua ex nimio calore in carne hominis rubet et manat. Et quomodo conueniens esset ut homo tenebrosus maneret, qui de lumine clarescit, et se non moueret cum de igne uiuat? Quod si homo absque opere esset, et si habitaculum non haberet, uacuus foret. Nam Deus ignis et lux existens per animam hominem uiuificat, et per rationalitatem eum mouet, sic etiam in sono uerbi totum mundum creauit, qui habitaculum hominis est, qui scilicet homo cum omnibus his operatur, sicut et Deus eum in omnibus perfectum fecit.

 Quod hominem a perditione nullus posset eruere; ne que deceptorem eius diabolum reuincere nisi solus Deus; et uerba libri Apocalypsis Ioannis apostoli, et quo sensu accipienda sint; de odio et persecutione draconis in mulierem et semen eius, et quomodo a terra adiuta sit.

XuI. Et quis leuaret perditum hominem, qui deceptus Creatoris sui oblitus est, nisi ille qui nulla caligine obumbratus ignorantie illius condoluit? sed cum diabolus mulierem uestitam uidisset, in inuida scientia, qua se de celo proiectum cognouit, intra sciscitando ut quid Deus illi uestitum dedisset, se ipsum decerpsit, ut in Apocalypsi scriptum est: »Et postquam uidit draco quod proiectus est in terram, persecutus est mulierem que peperit masculum. Et date sunt mulieri due ale aquile  magne, ut uolaret in desertum locum suum, ubi alitur per tempus et tempora, et dimidium temporis a facie serpentis .« Hoc considerandum sic est: Antiquus draco, uidens quia locum illum perdidisset in quem sedem suam ponere uolebat, quoniam in tartarea loca proiectus erat, iram suam in mulierem exacuit, quia illam radicem omnis humani generis per partum esse cognouit; et in maximo odio eam habens, intra se dixit quod nunquam cessaret illam persequendo quousque ipsam uelut in mari suffocaret, quia eam primum deceperat. Sed ipsa quasi pariendo angustiata, fortissimum adiutorium consolationis tandem arripuit, diuinaque protectione suffulta in omnibus modis  diabolo se opposuit. Nam ipsi data sunt duo munimenta beatitudinis, scilicet celeste desiderium et saluatio animarum, ut cum in his in secreta cordis sui tenderet, ibidem nutrimenta salutis accipiens, per tempus quod ante diluuium fuit, et tempora post diluuium et dimidium temporis quod in circumcisione ante Incarnationem Filii mei erat, et perdurauit usque ad plenum tempus Euangelii; in quo omnis plenitudo uere et iuste constitutionis, aduersus antiquum serpentem surrexit. Ante diluuium et post diluuium, necnon et in circumcisione, Deum colentes fuerunt, qui redemptionem animarum suarum per effusum sanguinem Filii mei adepti sunt. Cum autem tempus rutilans aurore, id est plene iustitie per Filium meum uenit, antiquus serpens  ualde exterritus obstupuit, quoniam per mulierem, uidelicet uirginem, totus deceptus est. Quapropter in furore suo contra illam exarsit, ut in uoluntate mea scriptum est: »Et misit serpens ex ore suo post mulierem aquam tanquam flumen, ut eam faceret trahi a flumine, et adiuuit terra mulierem . Hoc considerandum sic est: Misit antiquus persecutor ex nequissima uoracitate sua rectitudinem mulieris, que uirum protulerat, incredulitatem et infidelitatem in populos Iudeorum et paganorum, hoc intendens ut illam plurimis persecutionibus attritam sibi subiugaret, uel omnino suffocaret, quemadmodum nauis per naufragium suffocatur, quatenus nomen ipsius totum de terra deleretur, sicut et res illa de terra deletur que in  profundum fluminis proiicitur. Sed adiutorio terre mulier erepta est, quia Filius meus uestem humanitatis sue de ipsa sumpsit, qui plurima opprobria et passiones ad confusionem eiusdem serpentis in corpore suo pertulit.

Quia Deus mundum constituens et se ipsum glorificauerit, rationali creature ostendendo se omnium creatorem et hominem simul ex subiectione eorum que in mundo sunt magnificauerit; et quomodo secundum litteram intelligendum sit initium libri Genesis ab eo loco quo scriptum est: »In principio creauit Deus celum et terram,« usque ad id, »factumque est uespere et mane dies unus.«

XuII. Itaque, ut supradictum est, Deus mundum celo ornauit, terraque ipsum firmauit, ac per eum se ipsum glorificauit, atque per illa que in  mundo sunt hominem sublimauit, cum illi omnia terrena subiecit, uelut seruus meus, secretorum meorum conscius, ostendit dicens: »In principio creauit Deus celum et terram .« Hoc considerandum sic est: In principio, id est in inceptione omnium rerum que in scientia Dei erant qualiter fieri deberent, creauit Deus, hoc est per se ipsum procedere fecit, celum et terram, scilicet materiam omnium creaturarum celestium et terrestrium, celum, id est lucidam materiam, et terram, uidelicet turbulentam materiam. Et he due materie simul create sunt, et in uno circulo apparuerunt, qui circulus potestas Dei est in celo et in terra. De claritate illa, que eternitas est, predicta  lucida materia uelut spissa lux fulminabat, et hec eadem lux super turbulentam materiam lucebat. Ipse quoque nec firmamentum nec terram statim illuminauit, quemadmodum nec homo facit, qui quasdam formas parat, quia unamquamque prius cum circino suo signat, et eam postmodum coloribus depingit. »Terra autem erat inanis et uacua, et tenebre erant super faciem abyssi ,« quoniam terra fuit inanis, scilicet forma carens, et inuisibilis, lumen non habens, quia necdum splendore lucis, nec claritate solis, lune aut stellarum illustrabatur, et inculta, quoniam nulla creatura sulcabatur, et uacua, id est incomposita, quia nondum plena erat, cum necdum uiriditatem, germen, aut floriditatem herbarum, seu arborum haberet. Quod  autem non est dictum quod celum inane et uacuum esset, hoc ideo est quia nullos fructus parere debebat. Sed tenebre, que necdum per splendorem luminis euanuerant, quoniam nulla forma fulminabat, erant super faciem abyssi, uidelicet super eamdem indistinctam confusionem terre; que facies abyssi est, cum illa uideatur, abyssus uero occultetur, quia terre abyssum, sicut corpus animam obtegit, ut non uideatur. »Et Spiritus Dei ferebatur super aquas .« Nam Spiritus Dei uita est, et uita hec aquas ad manandum mouit, quatenus terra per illas firmaretur, ne per uentum uelut cinis spargeretur, quia ut Spiritus sanctus homini infunditur, sic et aque torrens iter habent et omnia immunda lauant, quemadmodum et Spiritus  sanctus sordes peccatorum. Dixitque Deus: »Fiat lux, et facta est lux .« Dixit Deus, inexstinguibile lumen quod a nullo obscuratur existens, et per uerbum suum uelut tonitrus sonuit dicens: Fiat lux, et facta est lux, quia nox indeficiens, hominibusque inuisibilis lux, que nunquam obscurabitur fulminabat, cui etiam uiuentes sphere scilicet angeli adherebant, quoniam Deus uita est, et uerbum suum non dormit, sed uita apparet. Et quod illud protulit, hoc Deus ad laudem sibi posuit, non autem lux solis, quia sol nondum erat, et quoniam splendor solis super terram non semper apparet, sed multoties obnubilatur. »Et uidit Deus lucem quod esset bona, et diuisit lucem a  tenebris, appellauitque lucem diem, et tenebras noctem .« Nam Deus uidit quod lux esset bona, que faciei sue splendorem redderet, et ideo illam a tenebrositate etiam segregauit, ne officia sua in inuicem admiscerent, quia ex his duobus alterum indeficiens est, alterum in defectu cadit. A Deo namque dies est, quoniam Deus per uerbum suum lumen primum prodire iussit, quod appellauit diem, non diem solis, sed diem indeficientem, que in superioribus nulla tenebrositate opprimitur. Et tenebras, non que luce solis fugantur, sed que indeficientem obscuritatem habentes, nulla claritate lucis perstringuntur; tenebras quoque que erant super faciem abyssi, et quas nondum illuminauerat, appellauit noctem. Nox quippe carens die  ceca est, et dies a nocte segregata est, et a cecitate noctis separata in claritate est. Sic Deus lucem a nocturnalibus tenebris separauit. »Factumque est uespere et mane dies unus . Nam factus est finis operis huius, et inceptio ipsius, claritas una in perfectione, quia cum uerbum Dei lucem fieri iussit, inceptio ipsius uelut mane fuit; perfectio autem ipsius quasi uespere, ubi completa apparuit. Et alio modo:

Quia sicut Filius Dei, intemporaliter ex Patre natus, principium est, in quo condita sunt uniuersa, sic idem ipse ex matre uirgine nascens initium sit creationis, uel edificationis ecclesie, et auctor iustificationis plenarie, ad quam nulla patrum iustitia uel legis sacramenta suffecerunt, sed in  predicatione uel susceptione baptismi, et Euangelii, et in fide Trinitatis reformata est.

XuIII. »In principio creauit Deus celum et terram .« Hoc considerandum sic est: In principio incipientis temporis, cum Deus per uerbum suum omnia crearet, creauit celum et terram, id est primam materiam, in qua omnis celestis et terrestris creatura per uerbum Dei processura latuit. Similiter Deus in creatione Ecclesie fecit, antequam eam construeret. Ipse incepit, incipiens in principio, id est in Filio suo, quem per auream portam uirginis, in clausura pudicitie eius, in mundum misit. Per ipsum omnia, scilicet celum et terra creata sunt, sicut Ioannes euangelista dilectus Dei dicit, atque eodem modo omnis  iustitia celestis et terrestris in ipso facta est. Et quomodo est ipse principium, qui ante secula in Patre natus est? Ante secula in Patre spiritaliter non carnaliter natus est; ipse autem incarnatus initium omnis iustitie existit, quia queque iustitia, quam antiqui sancti ante natiuitatem eius habuerunt, in saluatione non uixit, neque hominem in eam reduxit. Illa uero iustitia, que in eo surrexit, scilicet baptismus et Euangelium, et unum Deum in nomine sancte Trinitatis credere, ipsa hominem in paradisum reducit. Quapropter ipse principium saluationis in opere suo est, ut Adam initium perditionis in opere suo fuit. Et quemadmodum ipse uerbum illud est, quod omnem creaturam produxit,  quia omnia per ipsum facta sunt, sic etiam in humanitate sua principium omnis edificationis sancte Ecclesie est. Quomodo? Ipse in predicatione prophetarum, qui eum uenturum esse predixerunt, quasi umbra erat, uelut etiam ab Abel usque ad natiuitatem ipsius Filii Dei, queque iustitia umbra Ecclesie fuit, que de latere Christi in sanguine eius orta est. Que per regenerationem spiritus et aque, que nunquam ante fuit nisi quantum Ioannes Baptista in umbra baptismi pronuntiauit, in forma sua tunc pleniter apparuit, quoniam ipse Christus, qui ante natiuitatem suam quasi umbra a prophetis predictus erat, homo in carne apparuit, ut Psalmista Dauid in Spiritu meo dicit:

 uerba Dauid prophete in psalmo primo, et quomodo intelligantur, de Incarnatione Filii Dei et fertilitate fructificationis doctrine eius uer omnem mundum.

XIX. »Et erit tanquam lignum quod plantatum est secus decursus aquarum, quod fructum suum dabit in tempore suo.« Hoc considerandum sic est: Filius Dei, qui per omnia uoluntatem Patris sui secutus est, lignum salutis fuit, conceptus de Spiritu sancto, de quo uiuentes aque fluunt, multum fructum sanctitatis dans, cum discipulos suos ad ecclesiasticam doctrinam pleniter instruxit. Nam Filius Dei secundum diuinitatem quasi radix in corde Patris, et uis diuinitatis fuit, et sic in uterum uirginis descendens, plenum fructum per  humanitatem suam protulit, quia sicut humor aque in uiriditate ligni est, ita Filius Dei in Patre usque ad predestinatum tempus humanitatis ipsius semper erat, cum cibus uite omnibus spiritualibus factus est. Celum etenim Filium Dei tetigit, dum ipse in celo in sinu Patris apparuit; et terra tetigit, dum in presepi iacuit; et aqua sensit, dum ipse supra mare ambulauit. Et licet illum populi corporaliter uiderent, Deum tamen esse non cogitauerunt.

Quia id quod scriptum est: »Terra autem erat inanis et uacua, et tenebre erant super faciem abyssi,« de incredulis a bono opere uacuis, et infidelitate tenebrosis per allegoriam intelligatur; et illud quod sequitur: »Spiritus Domini ferebatur super aquas« in apostolis et populo credente per gratiam  Spiritus sancti impletum sit.

XX. »Terra autem erat inanis et uacua, et tenebre erant super faciem abyssi . Omnis populus, scilicet Iudaicus et gentilis, qui super faciem abyssi, id est terram habitabat, per irritationem spiritus sui inanis fidei, et cecus et surdus in agnitione Dei fuit, et uacuus a bonis operibus, quoniam ea secundum doctrinam Altissimi Filii non operabatur, donec ipse ad Patrem ascendit. Et sic super terram, que facies abyssi est, tenebre infidelitatis erant, in qua homines Deum non cognoscentes quasi ceci uiuebant. »Et Spiritus Dei ferebatur super aquas.« Post ascensionem Domini igneus Spiritus sanctus super aquas, id est apostolos  ferebatur, quod caritas Filii in uoluntate Patris fecit, quia ut in creatione mundi ante alias creaturas aque orte sunt, sic etiam apostoli primi doctores pre aliis doctoribus Ecclesie fuerunt. Et ut etiam ab aquis illis que in creatione mundi orte sunt, omnes aque profluunt, sic ab apostolis primis doctoribus omnes doctores Ecclesie propagati sunt, ut Psalmista Dauid testificatur dicens:

Item uerba Dauid in psalmo XXuIII prophete, apostoli et doctores consona uoce, et qualiter accipienda sint.

XXI. »uox Domini super aquas, Deus maiestatis intonuit, uox Domini super aquas multas.« Hoc considerandum sic est: uox primum sonat et uim  uerbi in se habet, ita ut quecunque annuntiat, scienter intelligantur. Ita uox illius qui omnibus dominatur super aquas, id est super prophetas uenit, cum eis multa secreta tam celestia quam terrena denudauit, et idem Dominus Deus maiestatis existens, quia super omnia potens est, potenter innotuit, cum Filium suum in mundum misit. Tunc quoque ille Dominus omnium populorum Spiritum sanctum super apostolos ceterosque credentes, qui in catholica fide multiplicati erant, misit, ita ut doctrina ipsorum totum orbem terre penetraret. In humana namque forma homines Filium Dei aspiciebant; sed quomodo conceptus et natus fuisset nesciebant. Sed et uox aliquantum aliena est, nec intelligibilis, uerbum autem notum et intelligibile  est, per quod homo Deum maiestatis in fide cognoscit, qui prophetiam in hominem misit; quam aqua etiam significat, unde et Dominus prophetarum in uocibus eorum cognoscitur.

Quomodo uerba Dei dicentis, »Fiat lux;« et cetera usque ad id, »Factum est uespere et mane dies unus« in exortu fidei Christiane, et predicatione apostolorum, et diuisione fidelium al incredulis secundum allegoricum sensum completo sint.

XXII. »Dixitque Deus: Fiat lux, et facta est lux.« Locutus est Deus per Spiritum sanctum apostolis dicens: »Estote ardens lumen, ueritatem in nomine sancte Trinitatis docentes.« Qui statim Spiritu sancto accensi, clausuram in qua inclusi erant aperientes, lumen unum facti sunt, in mundum  cum doctrinis suis ita fulgentes. »Et uidit Deus lucem quod esset bona, et diuisit lucem a tenebris. Appellauitque lucem diem, et tenebras noctem.« uidit Deus quoniam ipsi lumen utile mundo essent, et diuisit lumen, id est apostolos, a tenebris, scilicet ab infidelitate incredulorum, et appellauit lumen istud diem unum, qui per uerbum suum, quod Filius eius est, eis in carne loquens, mundo in predicatione eorum lucet; tenebras quoque, scilicet infidelitatem infidelium, appellauit noctem. »Factumque est uespere et mane dies unus.« Infidelitate incredulorum quasi ad uesperas se declinare incipiente, factum est hoc uespere cum transitu suo, et mane prime lucis, id est initium fidei fidelium dies unus, quod unica  fides est, per quam unus Deus creditur, quia primus ortus in Abel, bono fine in Christo consummatus est, et ideo uespere Filium Dei cum opere saluationis sensit et tetigit, quod usque in finem mundi dies unus perseuerat, quia Abel quasi mane et Filius Dei quasi uesperum diei fuit. Et iterum alio modo:

Quomodo hec eadem que de creatione celi et terre, uel de opere primi diei in Genesi scripta sunt, in conuersatione hominis ex diuersis naturis anime et corporis constantis iuxta moralem sensum accipienda sunt.

XXIII. »In principio creauit Deus celum et terram.« Hoc considerandum sic est: Dum ego Deus hominem quasi in principio cuiusdam creationis  in bonis moribus formo, uiuentem scientiam boni et mali in illo creo, ita uidelicet ut malum deuitet, et me Patrem suum in bono imitetur, qui discretionem boni et mali ad similitudinem meam ipsi dedi, ad hoc ut cum scientia illa omnes creaturas discernat, easque cognoscens potestatem super eas post me habeat. Sed ipse homo per magnam uanitatem diabolo suadente me dimittens, in lacrymabiles labores peccatorum cadit, quia in fragili natura Ade natus, letam scientiam, que eum nullatenus uulneraret, relinquit. Attamen in anima sua habet quod in rectis suspiriis ad celestia desideria frequenter anhelat, quod quasi celum est, in carne autem habens, quod terrena desideria semper requirit, quapropter de fragilitate  que sibi de Adam orta est, et de consilio insidiatoris diaboli, sine contagione peccati nunquam esse potest, quod quasi terra est. »Terra autem erat inanis et uacua, et tenebre erant super faciem abyssi.« Homo qui in moribus suis nunquam stabilis esse potest, magna inanitas est, et quasi fluctuatio maris semper inundat. Sed sicut in creatione mundi creatura post creaturam de prima materia ordinate processit, ita homo deberet per bona desideria de uirtute in uirtutem ascendere, ut eum in prima creatione institui. Nunc autem per consilium diaboli bona desideria in magnam uanitatem ut predictum est subuertit, et in ipsa uanitate morum a bonis operibus libenter uacat. Quapropter tenebrosis factis que ad prauos mores  pertinent circumdatus est, qui supra corpus ita dominantur, ut qui facit peccatum seruus sit peccati. Et corpus quasi facies abyssi, anima autem uelut abyssus est, quia corpus uisibile et palpabile sicut facies abyssi, anima uero inuisibilis et impalpabilis sicut abyssus terre existit. »Et Spiritus Dei ferebatur super aquas.« Dum homo fidelis in peccatis implicatur, ad Deum aliquando suspirat. Quomodo? Ex compunctione que de gratia Spiritus sancti in ipso surgit, humores lacrymarum profert, quia omne bonum opus suspiria precedere debent. Et sicut in prima creatione aque pre aliis creaturis de exspiratione Spiritus Dei prelate sunt, Spiritui sancto in significatione specialiter adiuncte,  ita etiam ipse Spiritus sanctus ante inceptionem bonorum operum humorem lacrymarum de corde hominis producit. Dixitque Deus: »Fiat lux, et facta est lux.« Deus in admonitione Spiritus sancti dicit: Nunc edificatio bonorum operum post compunctionem cordis in homine isto fiat, et uiriditas fructus in eo producatur, unde lux in anima ipsius fiat. Tunc homo cum tristitia penitentie in luce bonorum operum surgit. Quomodo? De illicitis desideriis uoluptatum carnis seipsum restaurans, malumque sibi abstrahens, incipit in illa nouitate lucis operari, quam prius non agnouit, dum in illecebrosis desideriis carnis dormiret, et sic in initio opus ipsius lucidum sit. »Et uidit Deus lucem quod esset bona, et diuisit lucem a tenebris. Appellauitque  lucem diem, et tenebras noctem.« Cum ergo Deus hominem illum bonum operari incipientem, et domum eius ita fulgentem uiderit, sciens et uidens initium boni in eo, amando et amplectendo eum inspicit. Et in eodem initio illa lucida opera a contagione tenebrosorum factorum que ad tormenta pertinet separat, et hoc diuisio illa est, quod Deus bonum in homine illo uidens, malum ab eo remouet, lucida quoque opera in se ipso diem saluationis nominat, quia in ipsis bonis operibus animas ad se de perditione, que in Adam fuit reuocat, contraria opera noctem perditionis uocans, que se in diabolo patre homicidii erexit, »Factumque est uespere et mane dies unus.« Sic in homine illo uespertina illa consuetudo mali  operis cum initio inceptionis bonorum operum, quasi in mane unius uirtutis dies unus fit, quia relinquens malum, bono se adiunxit, eo quod compunctio prima uirtus lucis sit.

Quomodo ea que de constitutione firmamenti et diuisione aquarum leguntur ad litteram intelligenda sint et uerba Dauid ex psalmo XuIII ad idem spectantia.

XXIu. »Dixit quoque Deus: Fiat firmamentum in medio aquarum, et diuidat aquas ab aquis .« Hoc considerandum sic est: Deus, qui inexstinguibilis lux est, per ardens uerbum suum firmamentum fieri precepit, scilicet hanc uolubilitatem, que superioribus signis ita firmata est, ut labi non possit,  et illam in medio aquarum posuit, sic separando aquas ab aquis. Aquas enim, que in altitudinem sicut mons ascendebant, ita continuit, ut quemadmodum nec mons de altitudine sua descendit, sic nec ille quoquam declinent, nisi secundum quod eas posuit, congregans sicut in utrem aquas maris, qui firmamentum est; ponens etiam in thesauris abyssos, qui terra sunt, quoniam terra thesaurus in ipsa uiuentium est, sicut et Deus in arca Ne designauit, quam in medio aquarum sustentauit, cum creaturas clausas teneret. Isto modo inter segregatas aquas Deus firmamentum posuit, quatenus aquas ab aquis diuideret. Deus namque hanc diuisionem antequam firmamentum illuminasset fecit, illudque nondum illuminatum in loco suo absque circumuolutione  stetit, exspectans quando a Creatore suo illuminaretur, quia omnis creatura primum radix existens, postea pariendo multiplicatur, uelut et hiems radicem, estas autem floriditatem uiriditatis tenet. Sic Deus creaturas terre cum circulo suo signauit, quas deinde secundum naturas suas uiuificauit, et solum hominem spiramine suo inspirauit, reliquas uero creaturas erio flatu uiuificauit, qui cum nube pertransit. »Et fecit Deus firmamentum, diuisitque aquas que erant sub firmamento ab his que erant super firmamentum. Et factum est ita .« Deus firmamentum in diuisionem aquarum illarum que subter et super illud erant posuit, et sic firmamentum apparuit. uocauitque Deus firmamentum  celum, quoniam queque res que aliam sustentat, iuste firmamentum illius uocatur. Ideo etiam firmamentum celum nominauit, quoniam omnia excellit, et gloriam ipsius semper narrat, quia dum homo inspicit, plene cognoscere non potest quid sit, quia et homo Deum perfecte non cognoscit, quem tamen in fide uidet. Celum autem, quod habitaculum Dei est, homo non uidebit, nisi prius spiritalis totus efficiatur, quoniam sensus et scientiam illius precellit. Quapropter et Propheta dicit: »Celi enarrant gloriam Dei, et opera manuum eius annuntiat firmamentum .« Hoc considerandum sic est: Omnia instrumenta firmamenti iuste celi dicuntur, quoniam, Deus ea per se solum posuit; nec scientia illius creature indiguit, quia nullus  est qui sensu suo diffinire possit qualiter illa fecerit. Unde et hec enarrant miracula Dei, que per ipsum in firmamento uelut in speculo signata sunt, ita ut sol diuinitatem, luna uero humanitatem Filii Dei ostendant, et stelle reliqua secreta ipsius demonstrent; et isto modo Deo, qui Deus et homo est, tam innumerabilis turba fidelium adheret, ut eam nemo dinumerare ualeat, quoniam et ipse innumerabilis in gloria sua existit. Hominem quoque, qui opus manuum Dei est, in lucido officio suo annuntiat firmamentum, quia secundum illud edificatus est. Quapropter et hominem manifestat, ubi signa ipsius in se aperte portat. Et factum est uespere et mane dies secundus, quoniam Deus opus suum in firmamento eodem studio finiuit quo et incepit,  quia omnia opera sua in equitate disponit. Item alio modo:

Quod secundum allegoriam firmamentum Christus, uel fides Christi, diuisio aquarum firma interpositio eiusdem fidei, qua ab infidelibus fideles diruuntur, uespere et mane in casu uitii et uirtutis ortu accipiatur.

XXu. »Dixit quoque Deus: Fiat firmamentum in medio aquarum, et diuidat aquas ab aquis .« Hoc considerandum sic est: Dixit Deus: Fiat firmamentum fidei in medio infidelium populorum, qui intelligant predicationem apostolorum, et qui etiam cum illis uerba eorum uoluntarie percipiant; et diuidat aquas, id est fideles, ab aquis, scilicet incredulis Iudeis et paganis, ut Filius meus ad Iudeos  dixit: »Auferetur a uobis regnum Dei, et dabitur genti facienti fructus eius .« Hoc considerandum sic est: uos qui infideles estis, hereditatem uestram per infidelitatem perdidistis. Quapropter iusto Dei iudicio auferetur a uobis regnum in quo cum Deo regnare debuistis, et dabitur illis qui, peccata sua deserentes, proferunt fructus per quos regnum Dei glorificatur. Nam magna duritia in cordibus infidelium est, qui non secundum scientiam boni, sed secundum illicita desideria cordium suorum operantur. Rationalitas enim materia scientie boni et mali est, et quasi faber edificando et destruendo existit. Nam qui diem fidei diligit, domum suam in celesti Ierusalem edificat; qui autem illam repudiat, domum suam ab honore et beatitudine  superne hereditatis destruit; et quoniam idem omnia que facit in noxiali pomo secundum concupiscentias suas operatur, opera eius obscura sunt, quia in tenebris fiunt lucem fugientio. Increduli itaque ueram lucem, id est Filium Dei, reprobauerunt, nec eum uidere, nec opera ipsius facere uolebant, et ideo etiam hereditatem suam perdiderunt; illi autem qui eum bona fide susceperunt, et precepta ipsius compleuerunt, dote sanguinis eius celeste regnum adepti sunt. »Et fecit Deus firmamentum: diuisitque aquas que erant sub firmamento ab his que erant super firmamentum. Et factum est ita .« Deus firmamentum fidelium auditorum in predicatione apostolorum fecit, et diuisit aquas, id est infideles populos, qui in terrenis rebus cum  idolis et his similibus sub firmamento fuerant, ab hominibus illis quis super firmamentum, id est super Christum erant. uocauitque Deus firmamentum celum, per quod intelligitur fides, quia ipsa firma et magna ciuitas cum celestibus operibus est. Quomodo? Ipsa ciuitas omnis ecclesiastici ordinis est, et uictoriosissimum certamen contra incredulitatem omnium incredulorum.« Et factum est uespere et mane dies secundus .« Facta est illa finitio infidelium cordium cum ortu firmamenti illius diei, scilicet recte fidei, dies secundus, quod quasi in secunda luce fidei est in Christum credere.

Quia sicut dies secundus sine luminaribus celi fuit, ita et fides absque lucidis operibus nullius laudis sit, et ideo in opere eiusdem diei sicut in operibus ceterorum non est positum, »uidit Deus quod esset  bonum.«

XXuI. Quod autem hic dictum non est, »et uidit Deus quod esset bonum , hoc est quod hoc igneum opus fidei et cetere uirtutes nondum in opere surrexerant: sed tantum in auditu populorum illis eas in gustu operis nondum gustantibus se formauerunt. Et sicut homo quis cibus bonus sit nisi per gustum nescit, sic homines opera fidei operando nondum gustabant; sed quasi in umbra auditus ea tantum audiebant. Itaque sicut firmamentum super orbem terre sine splendore solis, lune ac stellarum adhuc erat, sic etiam tunc quasi in secunda luce fidei, ipsa fides sine lucido opere iuste constitutarum ordinationum manebat, ita ut illi homines  fidem tantum quasi in umbratione perciperent. Et iterum alio modo:

Quod secundum moralem sensum firmamentum intelligatur uirtus discretionis, quia fidelis quisque in actiua et contemplatiua uita et corpori necessaria a superfluis, sed et anime salubria a noxiis secernere nouit.

XXuII. »Dixit quoque Deus: fiat firmamentum in medio aquarum, et diuidat aquas ab aquis .« Hoc considerandum sic est: Deus in dilatatione cordis homini interdum loquitur. Quomodo? In dulcedine Spiritus sancti, quia in homine ipso locus domus sue fulget. Et deinde instrumenta uirtutum ad tutelam operis illius quod incipiebat in eo facit, ita ut homini illi nulla necessaria ullius uirtutis desint, sicut etiam in celo et in terra fecit, ubi nulle  creature homini necessaria desunt. Dicente igitur Deo fit firmamentum, quod discretio est in diuersitate spiritalium et carnalium hominum, in eo quod homo celeste desiderium et necessariam curam carnis habere debet, scilicet ut in rebus cum discretione ita detineatur, ne exaltatio ruine per bona opera in illo edificetur, et etiam ne de aliena instantia diuersorum morum corrumpatur; sed interdum cum suspiriis oret, in alia hora bonis operibus occupetur; alia autem uice necessaria carni ne deficiat prouideat. Et quecunque dona sancti Spiritus habuerit, illa cum discretione frequenter reedificet, et ita semper exercendis uirtutibus pro modo earum instet, ut per has feruentibus suspiriis ad celum anhelet, et cure carnis nonnisi ex necessitate  deseruiat. In his quoque muneribus Spiritus sancti uana gloria, quam Deus omnino abiecit, effugetur, quia homo eam pro Deo se ipsum honorans habet, et radicem boni unam post aliam eradicat. Unde semper instabilis manens, in uno loco nullo modo stare ualet, et super talem requiescere gratia Spiritus sancti non potest. »Et fecit Deus firmamentum; diuisitque aquas que erant sub firmamento ab his que erant super firmamentum. Et factum est ita .« Nunc quoque facit Deus omnia instrumenta uirtutum in homine, cum discretione quam in exspiratione Spiritus sancti constituit, propterea ut ipse homo omnia instrumenta hec, que Deus utilia esse uidet, in se ipso discernat, ita ne ulla uirtus quam incipit per uagationem mentis dimergatur. Et sic Deus terrenas necessitates et celestes  uirtutes diuidit, quas Spiritus sanctus irrigat, et que celestibus semper adherent, quatenus homo cum eis ad contemplatiuam uitam semper anhelet. Has quoque uirtutes discretio continet, quasi ancilla que dominam suam seruitio suo obtinet, quia in terrenis rebus que carni adsunt, et que discretioni subiacent, ipsa domina ancilla carere non uult. Sic discretio firmamentum est, terrena, id est actiuam uitam, sub se; celestia autem, id est contemplatiuam uitam, super se habens; quibus ipsa scala est, in qua mentes hominum per bona opera ad celum ascendunt, et in qua etiam propter necessitatem carnis ad terram descendunt, uelut Maria et Martha diuersa seruitia Deo exhibuerunt, cui tamen  utrumque placuit, quia ipse constitutor utriusque uite est. Sicque firmamentum uirtutis inter utramque uitam sit, cum ipse homo sibimetipsi discretionem facit, ita ut celestia et terrestria suo statute modo recte habeat, sicut ea Deus constituit. »uocauitque Deus firmamentum celum .« Et Deus per inspirationem Spiritus sancti in homine discretionem celum uocat, que uere certissima significatio celi est, quia, ut firmamentum omnia ornamenta que mundum illuminant et regunt atque continent in se habet, ita discretio omnia instrumenta uirtutum que a Deo procedunt, quibus corpus et anima regitur, obtinet; et sic que intrinsecus latent non deficiunt, et que extrinsecus sunt per iactantiam non obscurantur. »Et factum est uespere  et mane dies secundus .« Sic etiam in homine illo fit, qui ipse in bona consuetudine uespertinus est, cum omnia opera sua in discretione perficit. Nam Deus in initio omnium uirtutum finem earum preuidet, quoniam ipsas se tangentes sentit, et etiam in fine initium earum approbat, quia bonum initium non prodest nisi etiam bonus finis sequatur, ut Filius meus in Euangelio de sponso loquitur, qui ad fatuas uirgines dixit:

Testimonium Euangelii, in quo Sponsus fatuis uirginibus dicit: »Nescio uos,« et ad quid hic assumptum et quo sensu accipiendum sit.

XXuIII. »Amen, amen dico uobis, Nescio uos .« Hoc considerandum sic est: Ego qui  sum certissime dico uobis, qui propter gustum carnis secundum concupiscentias uestras operantes, ex toto exstincti estis: »Nescio uos,« quia me cognoscendo ita non tangitis, ut uirtutes iustorum operum, quas bone scientie uestre proposui, faciatis, nec eas a me petatis. Anime etiam uestre suspiria sua prohibetis, illam ad hoc cogentes, ut uoluntatem carnis perficiat, et nullum auxilium a me querat. Quis enim potest illi respondere, cuius uox et uerba non audiuntur? Nullus. uos enim nullum clamorem ad me dirigitis. Et quod donum illi dabitur, qui nec aliquid querit, nec postulat, sed qui muta uoce donum fugit? uere nullum. Itaque uos a me nichil postulatis. Nam illos qui cum suspirio anime non clamant ad me, et me corde et mente non attendunt, utpote mei oblitos, quasi scientiam eis non dederim  nescio, et ob hoc maxime quia per iniqua opera me irritant. Nam propter otiositatem fatuitatis sue ad me non respiciunt, et discretionem uirtuosarum mentium que de Spiritu sancto accenduntur propter amplexionem carnis repudiant. Unde et ab oculis meis exclusi sunt. Unum enim eligunt, at aliud abiiciunt, quia terram cum uiriditate sua apprehendunt, et celum propter uoluptates suas negligunt, sola uoce pulsant, sine opere ingredi uolunt, sed idcirco porta eius aperiri non poterit. Omnes namque uirtutes per celestia et per terrestria discerni possunt, quia homo in terra ambulat, et celum suspicit, ac in his duabus eum eligere oportet, quid secundum Deum diligat, et quid odio habeat, ita ut in bono ad celestia tendat, et a malo se auertat. Sic  utique dicitur Deo ignotum uniuscuiusque hominis initium, cuius etiam finem ipse non approbat. Et ut in fine mundi qui multo utilior initio ipsius est, saluatio in Filio meo surrexit, quia in ipso initio perditio, in ipso autem fine saluatio processit; ita etiam bonus finis multo utilior quam bonum initium est. Tali modo discretio secunda lux boni operis, ut dies secundus est.

Quare etiam iuxta moralitatem opus secundi dici, cum bonum sit, laude bonitatis careat.

XXIX. Quod autem hic dictum non est, »et uidit Deus quod esset bonum ,« hoc est quod discretio officium aliarum uirtutum est, non operando, sed ceteris uirtutibus ministrando, ut etiam firmamentum,  quod sustentaculum illorum est per que uoluitur, alias operantes creaturas ipsis obsequium existendo continet, que propter seruitium hominis operarie nominantur, quoniam per illud singula opera sua die ac nocte operantur. Et ut etiam idem firmamentum unumquodque quod ei impositum est sustentans, illi locum dat, ita discretio per opus, ut cetere uirtutes que ab opere operatrices nominate sunt, operatrix non est, sed tantum aliarum uirtutum sustentaculum.

Quomodo quod scriptum est, »Congregentur aque« usque ad id »factum est uespere et mane dies tertius« secundum litteram competenter intelligendum sit.

XXX. »Dixit uero Deus: Congregentur aque  que sub celo sunt in locum unum, et appareat arida Factumque est ita .« Hoc considerandum sic est: Per uerbum quod inexstinguibile est confluxerunt aque que sub firmamento remanserant in locum unum, quatenus terra appareret, ne eis cooperta inanisceret, et hoc antequam firmamentum illuminaretur factum est ita, ut illud stellis elucidatum, plateis aquarum que terra sunt ab aquis segregatis luceret. Et uocauit Deus aridam terram, que mater omnium germinantium in terra est, quia et primus homo ex ipsa factus est, congregationesque aquarum appellauit maria, ex quibus aque fluunt, quasi ab eis generentur. »Et uidit Deus quod esset bonum, et ait: Germinet terra herbam uirentem et facientem semen, et lignum pomiferum faciens fructum  iuxta genus suum, cuius semen in semetipso sit super terram. Et factum est ita .« uidit Deus quia omne quod fecerat recte et bene ad officium suum positum erat, ac per uiuens uerbum suum precepit, ut ad germinandum florentem herbam materna terra uiresceret, facientem quoque semen, quatenus in semine suo multiplicaretur, per quod iterum renasceretur, quoniam omne germen semen in se habet, ne in natura sua deficiat. Iussit etiam ut germinaret lignum fructiferum faciens fructum ad uescendum, in natura sua semen in semetipso habens quo iterum germinet cum super terram ceciderit. Et sic adimpletum est, quemadmodum cum seruus leto animo precepta domini sui perficit, cum  paterfamilias illum uocans ei negotia sua committit, et quid de unoquoque faciat ipsi indicat, quia et terra cum gaudio ad iussa Domini sui mouebatur, illa in omnibus adimplendo. »Et protulit terra herbam uirentem et afferentem semen iuxta genus suum, lignumque faciens fructum, et habens unumquodque sementem secundum speciem suam ,« quoniam ut Deus precipiebat protulit materna terra uiriditatem herbarum semen suum in se habentium, uiriditatemque lignorum congruentem fructum proferentium et in semine suo renascentium, quia dum semina istorum in terra cadunt, secundum speciem formationis sue iterum alia resurgunt. »Et uidit Deus quod esset bonum,« ut omnia hec que homini necessaria erant, quem facturus fuerat, ita  precederent, ne in sequenti necessitate hominis deficerent. »Factumque est uespere et mane dies tertius ,« scilicet finis et initium, quibus completur tertium opus, quoniam Deus prefata tria opera cum circulo scientie sue profecerat, que nondum cum circuitu luminarium illustrata fuerant. Nam sicut ignis silet antequam flatu uenti excitetur, sed flatu uenti excitatus flagrat, ita opus Dei in prescientia ipsius siluit antequam prodiret, sed uirtute uiuentis uerbi excitatum in forma sua apparuit. Unde etiam inspiratione mea scriptum est:

 uerba Dei in libro Isaie prophete dicentis, »Tacui, semper silui, patiens fui, sicut pariens loquar,« et in psalmo secundo loquentis ad Filium, »Ego hodie genui te,« et ad quid hic posita sint, et quomodo intelligantur.

XXXI. »Tacui, semper silui, patiens fui, sicut pariens loquar .« Hoc considerandum sic est: Ego prophetia prophetarum Spiritu sancto imbuta, tacui in patientia, silui in mansuetudine, sicut pariens post dolorem suum loquar. Nam ante incarnationem Filii Dei uelut muta tacui, ita ut secreta ipsius in me silenter continerem, nec ea in aperto protuli, quemadmodum ignis flammam in se continet que non per se, sed a uento mouetur; sed nunc post dolorem illum quem idem filius Dei secundum carnem in cruce passus est, sicut pariens dolore abiecto  loquar, ea scilicet que prius occultaueram, in gaudio aperte proferens. Prophete etenim uoces suas silenter comprimebant, quoniam que scientia locutionis eorum esset, pleniter nesciebant. Unde et apud semetipsos dicebant: »O. o. o. pleniter non uidemus que loquimur, scimus tamen quod Deus illa temporibus suis manifestabit?« Et sic patienter sustinebant, scientie Dei illa committentes. Deus autem ad ministerium operis sui quod ad imaginem suam fecerat, illa postmodum illuminauit, uelut mater post partum letatur, cum infantem uiderit, quem de se genuit, ad ipsum suspirando dicens: »Hic est filius meus.« Sic etiam summus Pater de Filio suo loquitur: »Ego hodie genui te .«  Quod hodie eternitas illa est in qua secundum diuinitatem Patri semper equalis est; post cuius incarnationem prophetia in sanctis aperte flagrabat, qui prophetiam prophetarum exponendo palam loquebantur, sicut et Deus firmamentum lucentibus luminaribus illuminauit. Alio modo: »Dixit uero Deus:«

Quia id quod Deus uocauit aridam terram, et congregationes aquarum appellauit maria, iuxta diuersos respectus allegorice de Ecclesia accipiatur, que de pluribus populis collecta, et fidei soliditate fundata, a Dauid terra uiuentium, et a Ioanne apostolo in Apocalypsi mare uitreum mistum cum igne nominatur, et quo sensu hec eadem testimonia accipi debeant.

XXXII. »Congregentur aque que sub celo sunt,  in locum unum, et appareat arida. Factumque est ita .« Hoc considerandum sic est: Deus populos Christianorum congregauit qui inter paganos  eum plus et doloribus impugnati in diuersis locis erant, et eos in unam Ecclesiam tulit, et sic ipsi terra uiuentium apparuerunt, sicut Propheta dicit: »Credo uidere bona Domini in terra uiuentium .« Hoc considerandum sic est: Ego qui Deum sequi studeo, cum ea que bona sunt operor, credo nec dubito quin uisurus sim bona illa que Dominatoris omnium sunt, in terra illa in qua beati uiuunt, nulla pericula mortis amodo metuentes. uerbum quoque Dei dormientes mentes hominum excitat, illosque in uera uisione fidei uidere facit ita ut qui in infidelitate in inarata terra  prius erant, hos postmodum gratia Spiritus sancti, eum aratro fidei euertat. Eos etiam terram uiuentium parat, que omni fructifera uiriditate florens, plenum fructum profert, sicut et prophete uirginem Filium Dei parituram dicebant, qui terram dormientem aratro uere fidei in sanctis suis suscitat, ita ut ipsi fluens aqua de uiuente aqua Spiritus sancti fluant. Atque hoc ita in precepto Dei factum est, ut Deus uoluit. »Et uocauit Deus aridam terram, congregationesque aquarum appellauit maria .« Itaque Deus Isrel Ecclesiam promissam terram fluentem lac et mel nominauit, quia ipsa et dulcedo et candor celestis regni est, cum fide et confessione Dei Patris in Christiano populo effulsit, ita ut idem populus Deum in uera Trinitate, quam  Iudei percipere noluerunt, confiteretur. Ista etiam Ecclesia ab aquis, scilicet apostolis, congregata mare nominatur, quia inimicitie diabolice pugne contra animas et tempestates malorum Christianorum et paganorum contra corpora in magnis periculis in Ecclesiam inundant, eam opprimere uolentes, nisi Deus eos liberet, qui nauta et remex suorum semper est, quia nullus Christianus celestem Ierusalem intrare potest, nisi tempestates illas, Deo adiuuante, pertransierit. Et Ecclesia etiam hoc ipsum mare est, quod Ioannes euangelista, ut uitreum mare mistum cum igne uidit, ut in Apocalypsi dicit: »Et uidi tanquam mare uitreum mistum cum igne, et eos qui uicerunt bestiam, et imaginem illius, et numerum  nominis eius stantes supra mare uitreum, habentes cytharas Dei et cantantes canticum Moysi serui Dei, et canticum agni .« Hoc considerandum sic est: Ego cui secreta Dei demonstrata sunt, uidi in interioribus oculis Ecclesiam quam Deus de communi populo Iudeorum et paganorum uocauit, in fide puram, nec non e multis tribulationibus concussam, ubi fideles per Spiritum sanctum accensi, uiuum Deum in uera fide cognoscebant et inspiciebant, quia fides uelut umbra Diuinitatis est, quam mortalis homo perfecte uidere non potest. Et umbra formam que non uidetur demonstrat, sicut et circinus formam nondum formatam signat, quemadmodum et Filius Dei Philippo Patrem desideranti uidere dicit, quod ille qui uidet eum uideat  et Patrem suum . Sancta enim diuinitas in humanitate latuit, et per doctrinam qua totum mundum illustrauerat, mundo illuxit; sicut et aqua terram, que uelut corpus ipsius est, totam perfundit, et ad refectionem omnis creature fructiferam facit; quia etiam ut Deus a celestibus spiritibus uidetur, sic quoque uoluit, ut a creatura in humana natura conspiceretur. Sed et illos attendi qui superauerunt antiquum serpentem, ac membra ipsius et numerum angelici exercitus eius, quoniam locus et numerus eorumdem cadentium spirituum per hominem implebitur, quem diabolus per inuidiam de paradiso seduxerat; attendi, inquam, stantes in altitudine Ecclesie, dum carnem suam mortificarent cum sanctis operibus, et cum signis quibus  undique in laude Dei uolabant. Et etiam habebant laudem illam que ex precepto Dei scripta est, et quam Deus per creaturas constituit, quia sicut celestis Ierusalem ex impolitis lapidibus qui in terrenis iacebant primitiis fundata existit, ita et uetus lex, spiritalia in se occultans, tandem spiritalia intelligere incepit per que muri eiusdem ciuitatis postea edificabantur. Cantabant quoque canticum Moysi in similitudine cantoris, qui presentia et futura cantat, que tamen ei ignota et aliena sunt, excepto quod tantum ad ipsa suspirat, sicut et Moyses cum ueteri lege quasi uox erat, in qua uerbum, scilicet humanitas Saluatoris latuit, qui scilicet Moyses omnia mirabilia incarnationis eiusdem Filii Dei significanter scripsit, quemadmodum Deus eum docuit. Ipsi  etiam cantabant canticum Agni, quod in ordine uirginum est, que Agnum Dei in fide habent, desponsationem carnis postponentes, eumque in dilectione intuentes uelut ipsum presentem habeant, quem in carne non uident. Quapropter et ipsis ualde iucundum est quod summo Regi desponsate sunt, et quod cum iubilatione laudis ipsi cantant, quia etiam ad alienam uitam cum suspirio anime semper anhelant, et omnem sollicitudinem suam Deo commendant uoce et opere eum laudantes.

Quod uterus Ecclesie, instar cuiusdam terre, et herbam uirentem in simplicitate fidelium paruulorum, et ligna pomifera in robusta operatione perfectorum modo germinet, et iuxta semen laus fidei in successione credentium usque in finem germinatiua sit, et hoc in die tertio, scilicet in claritate  eiusdem fidei.

XXXIII. »Et uidit Deus quod esset bonum, et ait: Germinet terra herbam uirentem et facientem semen, et lignum pomiferum faciens fructum iuxta genus suum, cuius semen in semetipso sit super terram. Et factum est ita .« uiuens terra Ecclesia est, fructum iustitie cum doctrina apostolorum pariens, sicut ipsi filiis suis in initio predicauerunt, ut quasi herba in uiriditate recte fidei essent, quam in semine uerborum Dei percepissent, et ut etiam fructifere arbores secundum legem Dei fierent, ita ut in semine eorum fornicationes et adulteria non perpetrarentur, sed in recta natiuitate filios super terram parerent. »Et factum est ita,« quia in  sono apostolorum fidem suscepit Ecclesia, et unaqueque constitutio populorum recte legi subiecta est. »Et protulit terra herbam uirentem, et afferentem semen iuxta genus suum, lignumque faciens fructum, et habens unumquodque sementem secundum speciem suam.« Ecclesia, que est terra uiuentium fructum bonorum operum in uiriditate fidei protulit, et afferentem semen uerbi Dei, et fructum ita ut etiam filii eius, siue diuites siue pauperes, siue maiores natu siue minores, rectum coniugium secundum formas suas exercent. »Et uidit Deus quod esset bonum.« Et illud ante Deum bonum erat. »Factumque est uespere et mane dies tertius,« Tunc diuisio sparsionis Christiani populi, que ex preliis infidelium et doloribus quos ei propter  rectam fidem inferebant facta est, quasi per uesperum se declinare cepit ad mane illius diei, scilicet stabilis fidei in qua Christiani constitutam legem acceperunt, per quam scirent quid eis in eadem lege Dei faciendum esset; et hoc factum quasi dies tertius cum tertia luce recte fidei est. Et iterum alio modo: »Dixit uero Deus:

Item quomodo ea que eodem tertio die facta narrantur, per historiam in moribus filiorum Ecclesie inueniantur iuxta tropologiam, adiuncto ad hoc competenti testimonio Euangelii, et quo sensu accipi debeat.

XXXIu. »Congregentur aque que sub celo sunt in locum unum, et appareat arida. Factumque est ita .« Hoc considerandum sic est: Deus in compunctione cordis hominis dicit ut omnes necessitates  corporis que discretioni subiacent, in placidum locum unius usus congregentur. Quomodo? Ut homo in epulis, aut in ebrietate, aut in illecebrosis ornamentis uestimentorum, aut in tortuosa mente superfluus non sit, in omnibus his gloriam sibimetipsi requirens; sed necessitas corporis ibi tantummodo appareat. Quomodo? Ut corpus ita modice pascatur, ut eo recte refecto, anima gaudium habere possit; et ut iusta itinera cum illo habeat, ita ut de nimia abstinentia in precipitium non prosternatur, et ne etiam de superfluitate predicte immoderationis prematur. Et sic in homine omnia hec per admonitionem Spiritus sancti fiunt, quam ipse in hilaritate mentis suscepit. »Et uocauit Deus  aridam terram, congregationesque aquarum appellauit maria.« Et Deus cum eadem admonitione homini illi per sanctam humilitatem insistit, ita ut se ipsum miseram aridamque terram propter diuersas necessitates corporis sui nominet; unde etiam propter seculares res, que in ipsis necessitatibus latent, suspiria habet, se ipsum ut fluctuationem maris existimans, et ob hoc etiam in humilitate se deprimens, quasi spiritali gaudio indignus sit. »Et uidit Deus quod esset bonum et ait: Germinet terra herbam uirentem, et facientem semen, et lignum pomiferum, faciens fructum iuxta genus suum, cuius semen in semetipso sit super terram. Et factum est ita .« Deus in amplexione dulcis ac profunde humilitatis uidens quod modo seipsum  propter terrena despiciat, que de fragilitate sua sine contagione esse non possunt per admonitionem Spiritus sancti ait: »Quia homo compunctionem cordis et discretionem boni et mali suscepit, et seipsum terram esse cognoscens sancte humilitati prostratum subiecit, nunc in uiriditate uirtutum diligenter germinet, ita ut in cogitationibus et operibus suis carnalibus desideriis non succumbat, quia ipse in corpore suo succum habet, qui eum ad hoc semper allicit, ut in operibus suis peccare incipiat.

Et hec bona opera in consuetudine habens, semen faciat, uidelicet ut secundum uerba doctorum se corrigens a predictis desideriis, se abstrahat, et deinde ad fortiores uirtutes fructus facientes, secundum doctrinam magistrorum ascendat. Quomodo?  Homo a doctoribus quid bonum, quidue malum sit scrutari debet, et secundum doctrinam eorum faciat, ita ut instrumenta uirtutum illarum quas incepit, hoc semen uerbi Dei in semetipsis habeant, et illud super terram, scilicet super hominem sit; sicque fiet ut quod de admonitione Dei ardenter suscepit, ex amore Dei in ipso perficiatur. »Et protulit terra herbam uirentem et afferentem semen iuxta genus suum, lignumque faciens fructum, et habens unumquodque sementem secundum speciem suam .« Homo a Spiritu sancto interius doctus, tunc de corde suo uiriditatem abstinentie, delectationes carnis cercendo, et uerbum correctionis profert, quando in se secundum magistrationem qua se ipsum constringit, ad Deum semper  anhelat. Nam unaqueque uirtus arida est, si uerbo correctionis intra hominem non radicat, ut Saluator in Euangelio ait: »Aliud cecidit supra terram, et natum aruit, quia non habebat humorem .« Hoc considerandum sic est: Semen uerborum doctrine Spiritus sancti in terra seminatur, quatenus homo per illud in anima pascatur. sed quoniam illud multimoda dona Spiritus sancti sunt, aliud cadit supra dura incredulorum hominum, ita ut illi hoc interdum quasi gementes percipiant, sed tamen fructum pietatis non proferunt, quia humore lenitatis carent, quemadmodum nec terra sine humore infecunda ad fructus existit, fructum utilitatis non affert. Deus enim creaturas ad  intellectum hominis creauit, quatenus in illis utilia eligerent et inutilia reprobarent, sicut et terra ubi humore perfusa mollis est, fructum facit, ubi uero absque humore dura et lapidea existit, fructum afferre non potest. Nam homo in scientia boni terra bona et delicata notatur, in scientia autem mali terra dura et lapidea intelligitur, ita ut ros Spiritus sancti super illos qui cum delectatione spiritalis uite bona opera operantur, ad plurimum fructum fundatur, et illi qui per gustum carnis queque peccata uoluptatis ad se colligunt, per duritiam cordis ut petrosa terra infructuosi permaneant, quoniam succus bone uoluntatis in ipsis exaruit. Et quomodo uirtus intra hominem uerbo correctionis radicabit? Ut ipse uerbo cordis sui se constringat, cum  quo contra uitia pugnare debet. Et sic altas uirtutes quibus se per doctrinam maiorum instruit proficiet, ita scilicet ut intelligat qualiter cum timore se constringere, et a malo per abstinentiam recedere debeat, quia homo qui in delectatione a prauis operibus se abstinet, maioris uirtutis est quam ille qui non delectatur, opera carnis sue deuitat. Et sic homo per uerba dictorum queque sapienter perficiens, in semetipso fructum secundum exemplum quo doctus est proferet, et uerba eorum contra se cum correctione uerborum suorum habebit. »Et uidit Deus quod esse bonum .« Predicte cause Deum ita tangunt, ut eas acceptando sciat et uideat quia homo se ipsum restaurans, de instabilitate que sibi in ruina Ade orta est, et quam malam  esse nouit humiliter surrexit, et hoc ualde bonum est, quia Deo tunc reuiuiscit, dum ad Deum peruenire desiderat. »Factumque est uespere et mane dies tertius « Et ita fiet hoc uespere, scilicet bonus finis, cum initio bonum incipientis dies tertius, ut predictum est, in hoc quod homo se ipsum a malis operibus constringit, facta tertia uirtute boni operis, que humilitas est.

Quomodo ad litteram accipiendum sit quod scriptum est: »Dixit Deus: Fiant luminaria in firmamento celi,« et cetera usque ad id, »et factum est uespere et mane dies quartus.

XXXu. »Dixit autem Deus: Fiant luminaria in firmamento celi, et diuidant diem et noctem, et sint in signa et tempora, et dies et annos, et luceant  in firmamento celi, et illuminent terram. Et factum est ita .« Hoc considerandum sic est: Per diuinam iussionem illuminatio firmamenti opus Dei pulchrum et gloriosum ostendebat, ut etiam anima corpus pulchrum et gloriosum faciet, quod licet post transitum illius propter primam conceptionem in putredine feteat, tamen sicut et superiora immutabitur, cum ipse homo denuo resuscitabitur. Et officia luminarium istorum Deus constituit et diuisit in diem et noctem, quia in his duabus diuisionibus, uidelicet in die ac in nocte, omnis dispositio necessitatis hominis pendet, quatenus ille cum rationalitate per signa eorumdem luminarium, que creatura illa et illa sit, et quomodo tempora dierum, noctium et annorum per singula hec signa nominentur,  atque ut ipsa luminaria in firmamento elucidata uideantur illuminantia terram, et ea que in ipsa sunt. Omniaque hec ita constituta sunt, ut ea Deus apparere iussit. »Fecitque Deus duo magna luminaria, luminare maius, ut preesset diei, et luminare minus, ut preesset nocti; et stellas, et posuit eas in firmamento celi, ut lucerent super terram, et preessent diei et nocti, et diuiderent lucem et tenebras .« Deus per uerbum suum hec duo magna luminaria lucide illuminauit, maius scilicet in die, minus uero in nocte, quorum alterum in ordine suo stat, nec crescit, nec minuitur, alterum per signa firmamenti crescit, et defectum accipit. In his quoque duobus luminaribus  Deus quomodo opus suum, quod homo est, in duabus naturis perficeret preuidit. Unde et ille in bona scientia celestis, et in mala scientia terrenus est. Bona enim scientia ex Deo celestis est, nec ullus rationali anime abstrahere potest, quin per bonam scientiam reptilia terre male scientie assimilata precellat, que de terra roborata in nocte super ea audacius reptant et in sordibus gaudent. Mala uero scientia cum sordibus peccatorum est, bone scientie subiacet; eamque iustam cognoscit, quamuis ipsam abhorreat. Sed bona scientia fortissimum bellatorem male scientie resistere facit, illumque, si ceciderit, per penitentiam erigit, et ne in gustum peccati recurrat premunire non desinit, quoniam bona scientia ut dies, mala autem ut nox est.  Quapropter et ista in malo delectatur malumque perficit, cum delectatio peccatum precedit, atque per has duas scientias, omnis homo mundas et immundas res cognoscit. Dies namque noctem scit, et ab ea secedit; nox uero diem nouit, et ab illa fugit eodemque modo bona scientia a mala declinat; mala quoque a bona se separat, quoniam altera alteram abhorret. Sic homo celestis et terrestris est, quia cum celum in primo casu angeli motum est, Deus cum uili natura terre illud reparauit, atque hoc modo terra fundamentum celi est, celumque cum maioribus miraculis, quam in primo angelo fuisset, super terram edificatum est, quoniam homo de terra factus, plenum opus Dei est. Stelle quoque de luna, ut flamma de igne, flagrant, et per  totum firmamentum lucenti lumine infuse sunt, uelut si flamma per cribrum luceat, et sic totam terram illuminant, atque ut posite sunt, usque ad nouissimum diem prestabunt. Ipse etiam in defectu lune lucidiores, quam in augmento illius uidentur, quia in augmento eius pre fortitudine serenitatis ipsius perfecte uideri non possunt, solique occurrunt diem ostendentes, et lune subueniunt noctem illuminantes, et sic diuidunt lucem a tenebris, ubi diem et noctem cum ministerio suo ostendunt. Et uidit Deus quod esset bonum, scilicet approbans quod per spirantem spheram luminis opus suum plenum, et ad ministerium paratum et elegans esset tenebris fugatis. »Et factum est uespere et mane dies quartus, quia quatuor elementa, uidelicet  ignis, er, aqua et terra, per gratiam Dei parata et occultata in omnibus rebus apparuerunt in quibus constituta erant. Item alio modo:

Quia secundum allegoriam firmamentum firmitas Christiane fidei, per duo magna luminaria due potestates, spiritualis in sacerdotibus, et secularis in regibus, per stellas minores qui sub illis sunt, prelati uel iudices designantur; qui omnes positi sunt ut illuminent terram, Ecclesiam per diem et noctem instruendo, spiritales doctrine et exemplorum lumine, et cercendo carnales censura iustitie.

XXXuI. »Dixit autem Deus: Fiant luminaria in firmamento celi, ut diuidant diem et noctem, et sint in signa, et tempora, et dies, et annos, et luceant in firmamento celi, et illuminent terram. Et  factum est ita .« Hoc considerandum sic est: Deus per Spiritum sanctum in cordibus discipulorum suorum dixit: »Fiant sacerdotes, et doctores in Filio meo, qui Ecclesiam, que supra firmam petram, id est Christum, edificata est, illuminent, de quo lapide iustitia uere fidei emanauit.« Ipsi quoque sacerdotes in omnem Ecclesiam mitantur, eam ita illuminantes, ut populo per uerba sua diem, id est salutem fidei diuidant, et felicitatem illam quam per eamdem fidem consequantur, si ea obseruauerint annuntient. Et etiam populo noctem, scilicet eterna tormenta, que ad infinitatem pertinent, insinuent, et hoc eis ipsi doctores etiam cum uariis signis probent, ita ut illa que ipsis obseruanda sunt annuntient, scilicet festa que  celebranda sunt, et tempora ieiuniorum que constricta sunt, et dies qui in lege Dei remissibiles sunt, ut annum cum institutis preceptis obseruent. Et precepta illa per fidem in celo, id est in Filio meo, luceant, quia laudem angelorum sequuntur, et etiam ecclesiam terram uiuentium cum laude Dei illuminent.« Et factum est ita. Fecit itaque Deus duo magna luminaria, luminare maius ut preesset diei, et luminare minus ut preesset nocti. Et stellas. Et posuit eas in firmamento celi ut lucerent super terram, et preessent diei et nocti, et diuiderent lucem ac tenebras .« Fecit Deus duo magna luminaria, que Ecclesie necessaria erant; luminare maius ut preesset diei, uidelicet principales et spiritales magistros, qui prepositi Ecclesie, lumen  fidelium oculorum existunt, ita ut reliqui spiritales magistri, id est minores persone, sub precepto eorum, sicut bos sub iugo subditi et ligati sint, ne sine pastore errando ambulantes, ab acri uolucre, scilicet diabolo, arripiantur. Et etiam luminare minus, scilicet reges et alias seculares potestates, ut terrenis rebus et secularibus populis tanquam nocti presint, qui cum tenebrositate multarum illicitarum rerum frequenter obscurantur, quia sensibilis uoluptas carnis, que in Adam orta est, in illis multoties surgit. Unde in semetipsis quid facere possint computant, et a iusto iudicio se non recte diiudicantes abscondunt. Fecit etiam stellas, uidelicet eos qui in minori potestate maioribus principibus subiecti sunt, ut uiuenti terre, id est Ecclesie luceant,  ubicunque ipsa in firmamento petre, id est in Christo, fuerit, ita ut lucidis, id est recte uiuentibus, et umbrosis, id est in malo rixantibus presint, lucidos secundum opera eorum, et malos secundum nequitiam ipsorum iudicantes. »Et uidit Deus quod esset bonum,« hoc est in beneplacito suo disposuit, ut in Ecclesia diuersis distincta gradibus, et simplices sapientum doctrina illuminarentur, et delinquentes rectorum disciplina corrigerentur. »Et factum est uespere et mane dies quartus .« Ordinante Deo Ecclesiam instabilitas illa, que in ea erat quando Christiani spiritales pastores et seculares rectores non habebant, quasi quarto die ab obscuritate confusionis illius se declinare cepit ad ortum stabilis diei, qui in eadem Ecclesia  refulsit cum uere fidei et ceterarum uirtutum luce sancte operationis studio confirmata est. Et iterum alio modo:

Item quia secundum tropologiam per firmamentum discretio rationis, per duo magna luminaria duo precepta caritatis, per stellas recte cogitationes intelligantur, ut per ista quisque fidelis illuminatus sollicite discernat quid honoris et gratie Deo, quid et sue et proximorum necessitati secundum salutem anime et utilitatem corporis debeat.

XXXuII. »Dixit autem Deus: Fiant luminaria in firmamento celi, et diuidant diem et noctem, et sint in signa, et tempora, et dies, et annos, et luceant in firmamento celi, et illuminent terram. Et factum est ita .« Hoc considerandum sic  est: Deus in admonitione Spiritus sancti dixit: Fiant ex dono Spiritus sancti in discretione luminaria, ut homo Deum et proximum suum sicut se ipsum diligat. Quomodo faciet hoc? Tota uiriditate anime ad Deum firmiter anhelet, ita ut alienum deum in infidelitate quasi extraneus non querat, sed in uirili animo ad me respiciat. Proximum quoque suum sicut se ipsum diligat, ita ut queque necessaria, que ad formam suam pertinent, illi diligenter prouideat, quia ipse forma et frater eius secundum humanitatem est. Et eum indignum non habeat, quo sicut uilis illi creatura subiectus sit, sed in societate sua uoluntarie suscipiat, quia Deus qui iustum, ipse etiam et illum in eadem forma constituit. Caueat quoque ne in morte anime illius ullam  communionem peccatis ipsius consentiendo habeat, ita ne animam ipsius sicut nec suam occidat. Et ista luminaria in firmamento celi, id est in discretione rationis luceant, ita ut ipse homo cum discretione diem recte discernat, scilicet quali honore me omnipotentem Deum in desiderio anime sue habeat, et in gemitibus suis ad me libenter suspiret. Noctem quoque, id est illud obscurum quod in corpore latet, et ad terrena pertinet, scilicet necessitatem sui ipsius et proximi, ita cum eadem discretione illuminet, ut nec propter inferiora a spe superiorum auocetur, sed in his etiam ad celestia desideria semper suspiret. Ipsa quoque luminaria sint ei in interiora signa, quomodo suspirare, orare et flere ad Deum et Spiritum sanctum in adiutorium  suum aduocare debeat; sint ei et in tempora, uidelicet qualiter in proprio et in proximi sui usu exerceatur; sint ei etiam in dies fidei, ut omnia opera sua in edificatione boni operis in me reluceant. Et sint ei in annos, ita ut annuale tempus obseruet, bonum in his omnibus per sancta opera cum Deo et proximo suo incipiens, et in omni lege Dei bene finiens, ita ut per omne tempus uite sue bona exempla proximo suo prebeat, in omnibus constitutis rebus, que in duobus preceptis pendent. Et hec luminaria in predictis preceptis in firmamento celi, id est in discretione mentis luceant, atque omnia lumina operis huius terram, uidelicet hominem, illuminent, ut ante Deum mente et corpore refulgeat. Et hoc in homine ita fiet per compunctionem  ardentis amoris Dei et proximi sui, ut hec omnia in Deo discernat. »Fecitque Deus duo magna luminaria, luminare maius ut preesset diei, et luminare minus ut preesset nocti, et stellas. Et posuit eas in firmamento celi ut lucerent super terram, et preessent diei et nocti, et diuiderent lucem ac tenebras .« Facit Deus in homine per inspirationem Spiritus sancti, ut totis uiribus ipsum amando inspiciat, ut hoc lumen diei, id est uere fidei, que ante oculos Dei lucet, presint, quia homo Deum exterioribus oculis uidere non potest, sed eum per fidem in anima interius tangit. Et luminare minus, scilicet dilectionem proximi sui; que minor dilectione Dei est, quia homo toto desiderio  Deum intra animam suam aspicit, proximum autem palpando et uidendo cum exterioribus oculis facie ad faciem uidet; et ideo ipsa nocti preest, quia uisio huius mundi nocturna est, que sine contagione peccati esse non potest. Et stellas, id est rectas et bonas cogitationes quas Deus in firmamento, id est in discretione hominis ponit, ut in omnibus rebus quid bonum et utile sit deprehendat, ne tenebris ignorantie in scientia sua obscuretur, et ut ipse super infirmitatem corporis illud regendo uigilet, et cogitationibus suis agenda queque preuideat; ipse quoque cogitationes lumini iustitie et necessitati corporis ita presint, ut eas recte disponant, et ut lumen iustitie Dei a tenebrosa necessitate seculi et corporis illam isti preponendo discernant.  »Et uidit Deus quod esset bonum,« approbans scilicet domum suam in homine secundum iustitiam suam recte dispositam, et gaudens illum precepta sua quibus ei reconciliatus est, operibus adimpleuisse. »Et factum est uespere et mane dies quartus « Ipse Deus in homine bonum finem cum initio predicte legis facit, quia omnibus uirtutibus bonum finem prouidet. Quod si finis bonus non est, operatio initii etiam obtruncatur, sicut inutilis arbor peribit, cuius rami uirescunt, et llorere incipiunt, sed tamen fructum non proferunt. Et quemadmodum arbor illa, si sic perseuerauerit, abscindetur, ita et homo ille a Deo eradicabitur, qui bene operari incipit, et ceptum ad finem non perducit, quia Deus initium bonorum operum sine  bono fine non respicit. Et in credentibus populis, qui quatuor elementis utuntur, quasi dies quartus fiet hec quarta uirtus, scilicet dilectio Dei et proximi, que spiritalibus et secularibus ad obseruandum communis est.

Quomodo ad litteram intelligendum sit, et quomodo homini coaptetur quod scriptum est: »Producant aque reptile anime uiuentis, et uolatile super terram,« usque ad id: »Et factum est uespere et mane dies quintus.«

XXXuIII. »Dixit etiam Deus: Producant aque reptile anime uiuentis, et uolatile super terram sub firmamento celi .« Hoc considerandum sic est: Per uiuens uerbum suum imperauit Deus ut producerent aque reptilia et uolatilia uiuentis  anime, uelut flores, qui de ramis arborum procedunt, quia Deus creaturas primitus creauit, deinde alias ex aliis produxit, quoniam preuidit, quid unicuique constitutioni in firmamento et sub firmamento que per ipsum tangitur adesset, sicut etiam forma primum constituitur, et post ad unumquodque opus suum mouetur. Et processerunt que in aquis natant, et que in ere uolant, ne aqua uacua foret opus illud adimplere, quod per ipsam perficiendum erat, et ne etiam er corporalibus et uiuentibus uolatilibus careret, que ex ere replentur et uiuificantur. Unde et pisces ex natatu natabiles; uolucres uero ex uolatu uolatiles dicuntur; homo autem nec natare ad perfectum, nec uolare potest, sed pedibus suis super terram incedit, de qua creatus  est. Sed pisces et uolucres mundioris geniture genitura ceterorum animalium sunt, quia Spiritus sanctus aquas pre ceteris elementis sanctificauit; et sicut aqua omnia munda et immunda superat, ita et anima omnia penetrat atque carnem superexcellit. Anima etiam humana ad imaginem Dei facta est, et cum omnibus creaturis in homine operatur; sed Deus in omnibus creaturis est, omnesque creaturas excedit, quoniam nec initium nec finis in eo reperitur. »Creauitque Deus cete grandia, et omnem animam uiuentem, atque motabilem, quam produxerant aque in species suas, et omne uolatile secundum genus suum .« Deus in aquis genera piscium formauit, ac de uentosa flagrantia uiuentem animam eis induxit. Quapropter et ipsi motabiles uiuunt  de aquis generati, et inter omnia reptilia primi apparuerunt. Et quia uiuens spiramen formas corporum excellit, ideo et aqua primum uiuentia produxit, quoniam aqua et sanctificata et spiritalis est. Genitura quippe in aquis que fit genitura illa que per primam fraudem antiqui serpentis decepta est mirabilior existit, quia in dilectione carnis gustus peccati exoritur; sed quoniam diabolus regenerationem in aquis destruere non potest, aquas odio habet. Deus autem squamam concepti peccati in Filio suo per lauacrum abluit, quo diabolus hominem denudare non potest, quoniam nescit unde uirgo hominem illum conceperit, qui omnem gustum peccati per aquam diluit. Et quia diabolo partus uirginis occultus est, que uiscera sua non  uulnerata, sed integra esse cognouit, idcirco et genituram hanc Spiritus et aque dissipare non ualet. Per pisces autem Deus designauit, quod homo per uiuentem animam mobilis est, quemadmodum et pisces in aquis agiles sunt; per uolatilia uero ostendit quod per rationalitatem ubique uolat, uelut etiam uolatilia in ere feruntur. Quapropter et spiritalibus hominibus, qui communem populum fugiunt, spiritales cibi secundum genus suum conuenientes adhibendi sunt, sicut et pisces et uolucres a ceteris animalibus segregati in aquis et in ere uiuunt. »Et uidit Deus quod esset bonum, benedixitque eis dicens: Crescite et multiplicamini, et replete aquas maris, auesque multiplicentur super  terram .« uidit Deus, id est approbauit, esse bonum, ut predicta genera piscium et uolatilium erem in se haberent unde uiuerent; et benedicendo eis ne deficerent, iussit unamquamque earum secundum genus suum crescere in formatione, multiplicari in numero uelut germina et fructus agrorum crescunt et proficiunt, quatenus et pisces replerent aquas, quia in ipsis uersantur, et aues in multitudinem exsurgerent, que propter pascua sibi conuenientia terre immorantur. »Et factum est uespere et mane dies quintus ,« qui finis et ortus operis huius hoc idem opus ostendit quod Deus ad quinque sensus hominis posuit, quos anima in homine perlustrat. Quod enim anima uidet, hoc spiritale est, quoniam ex spiritali spiraculo  uisum lucis habet, discernens quid uisibile et quid inuisibile sit, quia et per rationalitatem societatem angelicorum spirituum se habere intelligit. Ipsa quoque inuisibilis ut angelus existit, formamque corporis sui mouet, quod quasi tunica ipsius est per quam obtegitur ne uideatur, licet omnis creatura eam intelligat, quia uiuens motus est. Alio modo:

Quia Deus unicum Filium suum mundo destinauerit, cuius predicatione sublimia celestis conuersationis precepta data sunt, quibus spiritales a carnalibus discernerentur: et uerba Euangelii de relinquendis omnibus cum eleganti expositione ad instructionem euangelice discipline pertinente.

XXXIX. »Dixit Deus: Producant aque reptile  anime uiuentis, et uolatile super terram sub firmamento celi .« Hoc considerandum sic est: Deus per predicationem discipulorum suorum Ecclesie dixit: Nunc subtiliora precepta per abstinentiam producamus, que cum uigiliis, et ieiuniis, ac orationibus in Christo fideliter uiuendo terrenis rebus non adhereant, et que sub firmamento celi, quod Christus est, cum altioribus pennis uirtutum quasi uirgines et uidue in Ecclesia uolent et celestia sequantur. »Creauitque Deus cete grandia, et omnem animam uiuentem atque motabilem, quam produxerant aque in species suas, et omne uolatile secundum genus suum .« Ostendit scilicet unicum Filium suum in carne in quo ortum  est Euangelium, in quo dicitur: »Omnis qui reliquerit domum uel fratres, aut sorores, aut patrem, aut matrem, aut uxorem, aut filios, aut agros propter nomen meum, centuplum accipiet, et uitam eternam possidebit .« Hoc considerandum sic est: Omnis fidelis qui reliquerit domum, id est propriam uoluntatem, uel fratres, scilicet carnales concupiscentias, aut sorores, id est gustum peccatorum, aut patrem, uidelicet delectationem carnis, aut matrem, id est amplexionem uitiorum, aut uxorem, scilicet auaritiam, aut filios, uidelicet rapinam et furtum, aut agros, id est superbiam pro gloria nominis mei, ita me inspiciens qui Filius Dei et Saluator hominum sum, centies tantum in quiete mentis sue corporaliter accipiet,  quia omnem sollicitudinem seculi a se proiecit, et me subsecutus est. Unde ei et omnia hec in ministerio occurrent. Nam primitus relinquenda est domus, uidelicet propria uoluntas, in qua homo pro libitu suo requiescit, uelut ille qui in domo sua in quiete manet; deinde fratres, id est carnales concupiscentie, que proprie uoluntati coniunguntur; et postea sorores, scilicet gustus peccatorum qui carnales concupiscentias ubique subsequitur; dehinc autem pater, per quem delectatio carnis notatur, que in carnalibus concupiscentiis ualde delectatur; et post hec mater, id est amplexio uitiorum, que delectationem carnis per omnia amplectitur; et deinde uxor, uidelicet auaritia, que amplexionem uitiorum imitatur, ita ut illis non  saturetur, sicut et uir cum uxorem duxerit, in auaros questus labitur. Et postmodum filii, id est rapina et furtum que auaritiam subsequuntur, quemadmodum homo filiis suis diuitias congregare nititur; et tandem agri, scilicet superbia, que rapinam et furtum defendere conatur, quoniam cum homo iniuste acquisita impune sibi attraxerit, superbire per iactantiam incipit. Sed cum quilibet fidelis ista omnia a se abiecerit, et meliora superabundanter recipit, ut predictum est; uitam quoque eternam in beatitudine indeficientem possidebit, eo quod se ipsum pro Deo temporaliter neglexerit, et ad celestia anhelauerit. Iste enim qui seipsum et genus suum et natos suos propter Deum relinquit, quemadmodum Abraham fecit, pro unoquoque  quod oculis uidet et corde attendit, premium centupli accipiet, uelut etiam de Maria dicitur: »Dimissa sunt ei peccata multa, quoniam dilexit multum ,« quia et illa a uertice usque ad plantam pedis se totam dimittens, de singulis mercede remunerata est. Quapropter et iste cum omnibus supradictis laboribus decorabitur, ut etiam faber opus suum cum eleganti decore exornat, et ad celestia gaudia tandem transibit. Hec uetus lex nesciebat, quoniam humanitas Saluatoris illa nondum tetigerat, sed noua hec in se fideliter colligebat. Filius namque Dei, qui in igne Spiritus sancti a matre genitus est cui et humana genitura omnino ablata et abstracta est, rectam  genituram spiritalis uite docuit, ita ut homo se ipsum constringat et sanctificet, et sic uiuendo angelicam conuersationem habeat, quia idem Filius Dei humanitate sua hominem liberauit, et ad superna gaudia reduxit. Deus etiam omnem uitam uirtutum creauit, que in uiuentibus mentibus hominum qui se de terra eleuant, manent, et qui etiam in hoc mobiles sunt quod de malo ad bonum se semper conuertunt, et de uirtute in uirtutem proficiunt. Et has uirtutes ille aque super quas Spiritus sanctus uenit, iidem apostoli produxerunt, cum in bonis exemplis populum preibant, et etiam celestem conuersationem ostenderunt, que quasi nubes uolat, omnia terrena secundum possibilitatem suam in genere uirtutum transiens, sicut Filius meus  in Euangelio dicit:

Item uerba Euangelii de multis mansionibus que in domo Patris sunt, et de duplici genere filiorum Ecclesie, spiritalium scilicet et secularium.

XL. »In domo Patris mei mansiones multe sunt .« Hoc considerandum sic est: Filius Dei fidelibus suis uitam eternam promittens dixit: In celesti habitaculo quod Patris mei est, receptacula quamplurima secundum merita hominum sunt, ita ut unusquisque mansionem sibi illic faciat, quemadmodum in corporali uita Deum diligendo querit. Nam in homine qui se ipsum abnegat, quasi homo non sit, et tamen sensibilem gustum peccatorum in corporali uase suo per omnia deserere non potest; sed hoc modo uictoriam corporalium  desideriorum propter amorem Christi, et propter spem uere fidei in passione habet, Deus ualde delectatur, quoniam spiritui magis quam carni consentit. Huius quoque tabernaculum cum innumerabilibus ornamentis propter studium uictorie quo contra semetipsum pugnat ornatur, atque pro singulis huiusmodi laboribus singula premia recipiet, in quibus etiam uiuentibus citharis guadebit, quia Deus nullorum fulgentiam laborum obliuiscitur. Unde et omnis harmonia Deum laudando miratur, quod terrenus homo, qui de terra est, in altitudinem illam in qua Deus est, in fide aspiciat, et eadem laus cum omni genere musicorum supra celos sonat propter miracula que Deus in illo operatur. Ipse enim ex illis est qui seculum reliquerunt, cum rore Spiritus sancti totum mundum  bona opinione replentes, et cum gratia eiusdem Spiritus multitudinem hominum ad se trahentes, ita ut per uerba et opera eorum quamplurimi in Deo regenerati sint. Iste namque homo omnibus iucundus existit; et quemadmodum aqua que hominibus necessaria est, omnem necessitatem eorum sustentat, sic et per istum reliquus populus sustentatur. Sed et sicut terra germinando fecunda existit, ita etiam Deus homines alterum ab altero procreari constituit. Et ut ipse Deus in prima creatione terram creauit et aquam produxit, sic etiam homines in duas partes separari preuidit, alteram scilicet, ut filios procrearent, alteram uero ut in tunica Filii Dei a procreatione desisterent. Seculares  autem homines, qui propter Deum magistros suos audiunt, qui eos ut angeli homines custodiunt in celesti gaudio Deus secundum merita illorum eleganter exornat. Quapropter et spiritales populi super eos multum gaudent, quemadmodum etiam angeli super ipsos letantur, quoniam in societate eorum sunt.

Quod benedictio piscibus et auibus ad incrementum a Deo data in spiritali generatione baptizatorum, et in fecunditate uirtutum cuiusque fidelis impleatur, et cur ista quinto diei ascribantur.

XLI. »Et uidit Deus quod esset bonum, benedixitque eis dicens: Crescite et multiplicamini et replete aquas maris, auesque multiplicentur super  terram .« uidit Deus quod bonum erat ut iusti populi sibimetipsis et propriis uoluntatibus renuntiarent, et hoc cum interiori benedictione cordis in Filio suo, qui etiam hoc exemplum dedit, benedixit dicens: Iste uirtutes in Deo crescant, et in bono multiplicentur, et repleant uiuentes et torrentes aquas, id est apostolos, qui riuulos Scripture Dei per scientiam suam in Ecclesia, que uitreum et igneum mare est, perducant, ut recordatio Incarnationis Domini cum contemptu huius seculi in hominibus fiat. Et uolatilia spiritalium populorum super terram Ecclesie, que figura celestis Ierusalem est, multiplicentur, que replebitur cum Ecclesia, dum nouissimus dies pertransierit. »Et factum est uespere et mane dies quintus  .« Illa scilicet importunitas cum Christianus populus non haberet nisi communem uitam, in secularibus operibus tantum uiuens, quasi per uesperum declinare se cepit ad initium fortis diei, in qua singularis uita in abstinentia, in ieiunio et in contemptu huius seculi pullulauit, quod in quinta luce uere fidei per Christum confirmatum, ad edificationem Ecclesie cum benedictione Dei ut dies quintus est. Et iterum alio modo:

Qualiter ea que opere quinti diei et benedictione Dei super idem opus suum data ad instructionem mortalitatis referri debeant, adhibito testimonio Isaie prophete dicentis: »Qui sunt isti qui ut nubes uolant, et quasi columbe ad fenestras suas,« et quomodo hoc quoque intelligendum sit.

XLII. »Dixit etiam Deus: Producant aque reptile  anime uiuentis, et uolatile super terram sub firmamento celi. .« Hoc considerandum sic est: Deus in admonitione Spiritus sancti dicit, ut spiritalia dona in mentibus hominum edificentur, et in predictis causis se constringentes, a secularibus curis remoueantur; et ut homines isti qui aque sunt, omne reptile uirtutum producant, id est animas in contemplatiua uita uiuentes, et etiam uolantes uirtutes commune preceptum secularis uite excellentes, ut propter amorem Dei supra constitutam iustitiam seminis sui superabundanter ascendant, sicut bonus ager qui de semine quod in se seminatum est, superabundantem fructum profert, ut seruus meus Isaias dicit: »Qui sunt hi qui ut nubes uolant, et quasi  columbe ad fenestras suas .« Hoc considerandum sic est: Qui sunt isti qui terrena respuentes, se ipsos abnegant, et mentibus suis ad celestia properant et uelut columbina simplicitate semetipsos considerant, et sic Deum aspiciunt. O quam magna merces eorum apud Deum est, cum illum retrorsum non abiiciunt, sed ipsum omni deuotione colunt? Deus enim opus suum ante omnem creaturam presciuerat, et celum et terram creauit, atque inter hec duo reliquam creaturam constituit, quemadmodum eidem creature necessarium fuit. Nam in aqua spiritalia, et in terra corporalia significauit; omneque quod immundum est, in aqua mundatur, sicut etiam corpus ex anima  uiuit, et ut homo corporalia tangit, quamuis animam tangere non possit, sed ab ipsa se uiuere scit, et tamen que et qualis sit ignorat; atque in hoc scientia ipsius debilis est, terraque cum uiriditate sua per aquam subsistit, quam etiam portat, et ex ipsa perfunditur. Et Deus quasdam creaturas ad fortitudinem facti operis sui, id est hominis constituit, quoniam homo cum ipsis operatur, et ideo etiam in creaturis signauit, sed quantam possibilitatem homo desideria anime operari habeat, que nunquam deficit, et cuius suspiria per uentositatem ipsius ad celum uolat. Quicunque enim ascendit, ille querit ad quem ascendat. Sic etiam anima cum desideriis suis pulsat, quatenus ei Deus uirtutem ad operandum det; et quia Deus  eam in hoc approbat, ipsi concedit que ab eo postulat, sed cum ipsa descenderit, tunc concupiscentias carnis secundum quod gustus illius cupit operatur. Unde et sic duobus modis affligitur, ita scilicet ut supplicia de carne patiatur cum ad Deum ascendit, et multam afflictionem per scientiam celestis desiderii habeat, cum concupiscentiam carnis perfecerit. Quopropter etiam Deus homini creaturam discernit, alteram, uidelicet uisibilem, et alteram inuisibilem, quemadmodum et corpus uisibile est, et anima inuisibilis, ut per hanc quoque coniunctionem quod bonum est eligat. Corpus autem per creaturas pascitur, animaque gustum carnis ad edendum mouet, atque per suspiria sua ad hoc tendit, ne ex superfluitate ciborum  corpus ita suffocetur, ut suspirare non possit. In hoc namque commisto opere anima ita operatur, ut corpus in spiramine suo cibis recto modo pascatur, quoniam si illud supramodum pascitur, uires anime dilabuntur; si autem congrui cibi per nimiam abstinentiam illi subtrahuntur, superbus diabolus hominem ita extollit, uelut in celum ascensurus sit, quatenus illum sic per superbiam ruere faciat. Itaque Deus hoc modo crapulam odit, atque irrationabilem abstinentiam reprobat, ideoque fidelis homo in utroque iustum modum sibi imponat. Et omnes predicte uirtutes sub discretione quasi sub firmamento celi esse debent, ut ipsa eas ita regat, ne propter fauorem aut elationem mentis altius ascendant quam ferre possint, nec etiam  in iteratione secularium rerum profundius cadant quam illa constitutio quam a Deo acceperint habeat. »Creauitque Deus cete grandia, et omnem animam uiuentem atque motabilem quam produxerant aque in species suas, et omne uolatile secundum genus suum .« Deus magnas uirtutes, scilicet integritatem carnis et continentiam in hominibus per inspirationem Spiritus sancti creat, ipsis omnem pompam atque delicias carnis cum desiderio ardentis amoris Dei abstrahens, ita ut in delectatione carnali se ipsos tanquam mortui sint conculcent, et omnes uirtutes uiuentis anime, que instabili uita persistunt, ita in eis confirmat, ut de humane nature coniugiis non maculentur. Et he  sunt uiuentes uirtutes que Agnum sequuntur, qui nunquam ulla macula iniquitatis maculatus est, atque motabiles ad meliora, cum a negotio coniugii, cui secularis sollicitudo adest, desistunt. He quoque illustres uirtutes in populis istis diuersa uarietate specierum producuntur, quarum altera castitas, altera continentia est; quibus cetere uirtutes adherent, que ad superiora quasi palma in multitudine generis sui ascendunt. »Et uidit Deus quod esset bonum, benedixitque eis dicens: Crescite et multiplicamini et replete aquas maris, auesque multiplicentur super terram .« uidit Deus has uirtutes ualde bonas esse, quia in eis magna dulcedine delectatur, cum ipse uirtutes uerbum Dei illud imitando tangunt. Quia namque  Deus hominem, ut bonum operaretur, creauit, sed ipse bonum deferens, malum operatus est, uoluit Deus uerbum suum hominem fieri, qui in bonitate sua omnem iustitiam quam Adam reliquerat plenius proferret. Et idcirco etiam populus iste cum ipso Filio Dei exempla ipsius profert, que sancta diuinitas in eo ostendit, ideoque uirtutes iste benedicte, quia in ipso surrexerunt. Et tunc uirtus Deus dicit: Iste uirtutes que me imitari per me inceperunt, crescant, et genimina bonorum operum in eis multiplicentur, et homines qui in instabilitate carnis fluctuant ita repleant, ut in ipsis de ui diuinitatis fortiores uirtutes, quam humana fragilitas carnis sit, appareant, et sic uolantes super terram, id est hominem, multiplicentur,  ut infirmitas carnis earum fortitudini subiiciatur. »Et factus est uespere et mane dies quintus .« Ita, ut predictum est, in Deo fiet bonus finis, cum initio quinte uirtutis, que contemptus mundi est ut dies quintus.

Quomodo historia que de opere sexti diei in productione iumentorum et reptilium terre et formatione hominis scripta est, ad litteram intelligenda sit, et quod homo secundum corpus ad imaginem humanitatis filii Dei, quam ab eterno ex uirgine assumpturum presciuerat, et secundum animam per scientiam uel imitationem boni ad similitudinem diuinitatis factus sit.

XLIII. »Dixit quoque Deus: Producat terra animam uiuentem in genere suo, iumenta et reptilia et bestias terre secundum species suas .«  Hoc considerandum sic est. In inexstinguibili uerbo suo iussit Deus ut terra animalia uiuentia in genere suo, id est diuersa genera animalium, in formis suis produceret, scilicet iumenta, que homini seruirent, reptilia in quibus homo timorem Dei habere disceret; bestias etiam, que illi honorem Dei demonstrarent; unumquodque animal speciem generis sui habens Quod et sic impletum est; quatenus homo omnem plenitudinem in eis haberet, ita ut illud eligeret quod ad necessitatem suam sibi prodesset, illudque negligeret quod sibi contrarium foret, et hoc modo honor eius plenus foret. Iumenta enim homini se adiungunt, reptilia autem eum abhorrent; bestie uero eum fugiunt, et omnibus his dominatur.  »Et fecit Deus bestias iuxta species suas, et iumenta; et omne reptile terre in genere suo ,« uidelicet bestias que ferocitate sua timorem homini incutiunt, iumenta que illi seruiunt, reptilia quoque que se coram co abscondunt, ut prefatum est. »Et uidit Deus quod esset bonum et ait: Faciamus hominem ad imaginem et similitudinem nostram, et presit piscibus maris, et uolatilibus celi et bestiis, uniuerseque creature, omnique reptili quod mouetur in terra .« uidit intuitu bonitatis sue quod esset bonum et utile ut totus orbis terrarum plenitudinem honoris hominis haberet, et ait quasi hominem ad prandium uocans, qui una uis unius substantie diuinitatis in tribus personis sumus: »Faciamus hominem ad imaginem  nostram, id est secundum tunicam illam que in utero uirginis germinabit, quam persona Filii pro salute hominis induens, de utero illius, ipsa integra permanente, exibit, et a qua tunica diuinitas nunquam recedet, sed humana anima pro redemptione eiusdem hominis corpus per mortem exuet, illudque per potentiam Diuinitatis suscitantem, iterum resumet. Faciamus quoque eum ad similitudinem nostram, ut scienter et sapienter ea intelligat et discernat, que in quinque sensibus suis operaturus est, ita ut etiam per rationalitatem uite sue, que intra ipsum abscondetur, et quam nulla creatura in corpore manens uidere potest, preesse sciat piscibus qui in aquis natant, et uolatilibus in ere suspensis et bestiis indomitis, uniuerseque  creature super terram commoranti, omnique reptili se mouenti in terra, quia rationalitas hominis omnia hec precellet. »Et creauit Deus hominem ad imaginem suam, ad imaginem Dei creauit illum, masculum et feminam creauit eos, benedixitque illis Deus et ait; Crescite et multiplicamini et replete terram, et subiicite eam, et dominamini piscibus maris et uolatilibus celi, et uniuersis animantibus que mouentur super terram « Creauit Deus hominem secundum formam humane carnis, qua filius eius sine peccato induendus erat, sicut et homo tunicam suam ad similitudinem sui facit, secundum formam utique illam quam Deus ante secula presciebat. Creauit  hominem, masculum, scilicet maioris fortitudinis, feminam uero mollioris roboris, faciens et in recta mensura longitudinem et latitudinem in omnibus membris illius ordinans, quemadmodum etiam altitudinem, profunditatem et latitudinem relique creature in rectum statum posuit, ne aliqua illarum alteram inconuenienter transcendat. Sic et Deus omnem creaturam in homine signauit, et intra ipsum similitudinem angelici spiritus, hoc est animam ordinauit, que in forma hominis operatur, nec ab ulla creatura dum in corpore est uidetur, sicut nec diuinitas ab ulla mortali creatura uideri potest. Anima enim de celo, corpus autem de terra est, et anima per fidem, corpus uero per uisum cognoscitur. Masculum nempe et feminam Deus  creauit; sed masculum prius, feminam uero postea de uiro tollens, illaque parit, sicut et masculus per fortitudinem uirium suarum generat, que in ipso abscondite sunt. Per hiemem enim et estatem fructus crescunt, et proferuntur, et absque istis nulli perficiuntur. Per radicem quoque arboris, que uiriditatem in se continet, flores et poma enutriuntur et ab uno sunt; ita per masculum et feminam multi procreantur, qui tamen ab uno creatore procedunt. Nam si masculus solus, uel si femina sola esset, nullus homo generaretur. Unde etiam uir et femina unum sunt, quoniam uir est quasi anima, femina uero uelut corpus. Benedixitque eis ille in quem angeli ipsum cognoscendo et laudando aspiciunt, et precepit ut in augmentatione crescerent,  et in multitudine proficerent, et imperio suo terram replerent, et eam sibi subiicerent, quatenus dum ab homine coleretur, in fructus prorumperet; et ut etiam dominarentur in aquis natantibus, et in ere uolantibus, quia ea cum expansione quinque sensuum precellerent, et omnibus animantibus motionem uitalis eris super terram habentibus, quoniam illa gloria rationalitatis superarent. Cum enim homo in plenum numerum sicut Deus eum constituit perficietur, ad terram illam que ex terrenis hominibus terra uiuentium nominatur proueniet, et deinde societatem cum Agno in celis habebit. O quam magnum gaudium est, quod Deus homo fieri dignatus est, existens in angelis diuinus, in hominibus humanus! Quapropter uere Deus  et homo credendus est. Et ideo etiam Deus hominem ad tunicam suam, et ad plenum numerum qui nunquam ab homine secedit posuit, quia et illi uelut pater filio suo fecit, qui ei hereditatem que ad ipsum respicit, distribuit, cum ei pisces et uolatilia omniaque uiuentia que sine rationalitate uiuendo super terram mouentur subiecit.

»Dixitque Deus: Ecce dedi uobis omnem herbam afferentem semen super terram, et uniuersa ligna que habent in semetipsis sementem generis sui, ut sint uobis in escam, et cunctis animantibus terre, omnique uolucri celi et uniuersis que mouentur in terra, et in quibus est anima uiuens, ut habeant ad uescendum; et factum est ita .«  In inexstinguibili uerbo suo dixit Deus, quod dederit homini herbam seminariam, ligna quoque in semetipsis sementem emittentia, ut sint illi in cibum, non quod homo omnibus herbis et lignis uescatur, sed quod illis animantibus pascatur que et herbis et lignorum fructibus uescuntur, et quod etiam ei concesserit, ut in animantibus terram inhabitantibus, uolucribusque et omnibus que hac et illac in motibus suis in terra feruntur, et in quibus uitalis er continetur habeat pastum. Omnia enim que in terra uiuunt uiriditate illa que de terra prorumpit uesci noscuntur; non ita quod omne animal herbis aut lignorum frugibus utatur; sed quod cum alterum alteri escam in semetipso exhibet, predictarum herbularum et uirentium ramusculorum  usu nutriatur. Et preceptum Dei hoc modo adimpletum est, quoniam omne quod est uoluntati Dei subiectum est; cunctaque ordinatio Dei propter hominem in creaturis patrata est. Nam homo qui indeficiens in anima est, post nouissimum diem Deum, qui nunquam incepit nec finem accipiet, uidebit, quia quandiu homo ut luna crescit et deficit, scilicet dum mortalis est, Deum non uidebit, nisi quantum ipse in umbra prophetie se hominibus ut sibi placet ostendit. Cum enim Deus initium hominis fecit, tunc et nouissimum tempus ipsius preuidit, et etiam tempus hoc quo, ex utero matris sue egrediens, per aquam denuo in Spiritu sancto regenerandus esset. »uiditque Deus cuncta que fecerat, et erant ualde bona,« quoniam omnes  creaturas in plena perfectione absque omni defectione creauerat, illudque bonum erat, ut nullum defectum habitura essent. »Et factum est uespere et mane dies sextus .« Finito principio illo quod Deus in prefatis creaturis et in homine fecerat, quem in locum perditi angeli predestinauerat, dies sextus perfecto homine fulminabat, qui etiam eumdem hominem per sex etates mundi diuersa opera facturum premonstrabat. Alio modo:

Quomodo iuxta allegoriam per uerbum Dei loquentis per apostolos de terra Ecclesie in fide catholica iumenta, et reptilia, et bestie, homo quoque qui cunctis preesse deberet secundum differentias etatum, intellectuum, uel graduum in Ecclesia uiuentium,  et illa producta, et iste formatus, et in quo uel ad quid crescere et multiplicari intelligatur.

XLIu. »Dixit quoque Deus: Producat terra animam uiuentem in genere suo, iumenta et reptilia et bestias terre secundum species suas. Et factum est ita .« Hoc considerandum sic est: Terra, scilicet Ecclesia mea, omnes uiuentes uirtutes producat, quas per doctrinam apostolorum in omnibus generibus uirtutum constitui. Coniugati namque, qui sub iugo legis sunt, recte uiuant; illi etiam qui in abstinentia carnalium desideriorum reptant, corpora sua in uigiliis, in ieiuniis et in orationibus macerent. Qui autem omnem substantiam suam Deo offerunt, etiam animas suas pro  ipso ponant, omnia illicita in operibus suis sic dimittentes, ut Deo Saluatori per subiectionem preceptorum eius, que eis constituta sunt, placeant. Et sicut bestie terre naturam secundum species suas sibi constitutam non transeunt, ita etiam ipsi constitutam sibi formam secundum uires suas obseruent; et sic in uirtutibus istis abstinentia secularium rerum perfecta erit. »Et fecit Deus bestias iuxta species suas et iumenta et omne reptile terre in genere suo .« De gratia Dei in Spiritu sancto omnes ille magne uirtutes spiritalium institutionum, et omnes iste ordinationes secularium, atque omnes he uires abstinentium in catholica fide facte sunt. »Et uidit Deus quod esset  bonum et ait: Faciamus hominem ad imaginem et similitudinem nostram et presit piscibus maris, et uolatilibus celi et bestiis, uniuerseque creature, omnique reptili quod mouetur in terra .« Et similiter uidit Deus omnes uirtutes istas bonas esse, et ait in semetipso: »Nunc faciamus hominem ad imaginem et similitudinem nostram, ad edificationem Ecclesie.« Quomodo? Faciamus eum ad instructionem Ecclesie, ut ipsa cum homine ad omnem edificationem eius erigatur, et ut ipse in forma sua ornatus in rationalitate, id est ad imaginem nostram, et in scientia ac in sapientia, id est ad similitudinem nostram formetur, ita ut ipse cum diuino opere et humanis iustis operibus Ecclesiam edificet, ut ei lex in Filio meo detur, qui de  corde meo natus est, que etiam in Spiritu sancto accenditur. Et homo in Ecclesia cum scientia sua terrenis rebus cum obseruationibus Euangelii quod Deus dedit, et cum uirtutibus ad bonum uolantibus presit; ipse etiam substantiam et animam suam cum subiectione preceptorum Dei, et cum omnibus ceteris uirtutibus celorum pro Deo ponat, atque in abstinentia carnalium corpus suum maceret, ita ut ipse homo uirtutes istas perficiat. Ipse quoque uirtutes in obseruatione omnium preceptorum Dei hominem ipsum perficiant, sicut de uirtute in uirtutem ascendendo, ipsis nunquam saturari possit; et semper in hoc mobilis sit, ut a malo recedat, et bonum faciat.

 »Et creauit Deus hominem ad imaginem suam, ad imaginem Dei creauit illum, masculum et feminam creauit eos, benedixitque illis Deus et ait: Crescite et multiplicamini et replete terram et subiicite eam, et dominamini piscibus maris et uolatilibus celi, et uniuersis animantibus que mouentur super terram.« Deus hominem in Ecclesia ad agnitionem diuinitatis sue creauit, ut in anima sua celestes uirtutes operari cum suspiriis anime possit, cum quibus Ecclesia gemmis uirtutum ornata est. Creauit eum etiam ad imaginem Dei, que Filius est, ut cum ardenti amore circumdatus sit, omnia bona in castitate eum excellentioribus uirtutibus perficiendo, et ut Ecclesia Dei cum operibus Dei perficiatur. Sic ergo Deus populos creauit, ut uiriles,  que masculina persona sunt, in celestibus uirtutibus haberent, et ut etiam in timore Dei, in angustia anime, in seculari uita sub nascentium cura filiorum uincerent, que feminea persona est, ut et Ecclesia cum ea edificaretur. Et in his predictis causis Deus ea cum plena benedictione sancte Incarnationis benedixit; in hoc scilicet quod Filius Dei humanitate indutus est, atque ideo omnia genera uirtutum in spiritalibus, et in secularibus que propter amorem Dei proficiunt, fortiter stillare debuerunt, quia Deus, Deus et homo est, de quo omnis uiriditas pullulat. Et in admonitione Spiritus sancti ait, ut populi in Ecclesia in affluentibus iustis desideriis crescentes, in unaquaque uita secundum timorem Dei procederent, et in his multiplicarentur,  ut in studiis suis fructuosi essent, et uirtutes in se ipsis semper innouando, non arescerent; et sic, replerent illam terram, scilicet Ecclesiam, et subiicerent eam Christo et dominarentur in ea, ita ut Euangelium sequerentur, et cum uolantibus atque uiuentibus uirtutibus, que se a terrenis rebus remouent, et in bono stabiles sunt, se ad celestia erigerent.

»Dixitque Deus: Ecce dedi uobis omnem herbam afferentem semen super terram, et uniuersa ligna que habent in semetipsis sementem generis sui, ut sint uobis in escam et cunctis animantibus terre, omnique uolucri celi, et uniuersis que mouentur in terra, et in quibus est anima uiuens, ut habeant  ad uescendum. Et factum est ita .« Deus in omni constitutione Ecclesie dixit: Ecce iam dedi et misi uobis rectam fidem per Filium meum, quem uos in uiriditate inarate terre, id est in utero uirginis, super terram natum uidistis, ut intacta terra flores germinat. Filius autem meus semen uerbi Dei attulit, ut super promissam terram, scilicet sanctam Ecclesiam, qua celestis Ierusalem construitur, seminaretur, attulitque legem coniugatorum, qui propagationem seminis sui in nationibus habent, quomodo secundum timorem preceptorum meorum uiuere debeant, ita ut data lex mea uobis in cibum sit, unum in constructione anime, sicut corpus cum cibis pascitur, pascimini, quia Filius meus dixit: »Meus cibus est ut faciam  uoluntatem Patris mei .« Hoc considerandum sic est: Meus cibus qui Filius Dei sum, ille est, ut passioni me corporaliter subiiciam, per quam hominem ad paradisum unde eiectus fuerat, deuicto diabolo, secundum uoluntatem Patris mei reducam, quia Pater meus ad hoc me misit in mundum, ut saluum faciam illum. Nam ego a Patre missus, in maternis uisceribus carnem sine uirili humiditate suscepi. Cibus ergo ille in quo Patri meo absque etate equalis sum, melior cibo illo est, quo ad horam secundum carnem pascor, ubi celestis Pater me ad tempus in seculo isto esse, et cum hominibus conuersari uoluit, quatenus per uerba mea in saluationem redeant, cum eos mecum ad celestia sursum retraxero. Sic enim opus meum  est, cum in humanitate mea hominem redemi, ut et illo se undum me operetur. uos ergo cum lege mea pascamini, ut anime uestre non deficiant, quia uobis tempus escarum in lege Dei constitui, in qua pascua uite inuenietis, in quibus omnibus non deficietis, si ea seruaueritis, sed in eternum uiuetis. Hominibus quoque per uirtutes preceptis Dei uiui subditis et in celesti militia imitatoribus Christi effectis, qui a terrenis rebus se remouentes, omni deuotione ad iustitiam anhelant, et de uirtute in uirtutem que ad bonum mobiles sunt, in terra repromissionis ascendunt, et illis sint ciborum differentie, et tempora temporum, que eis a magistris constituta sunt. tempora etiam illa populus ex institutione  legis obseruare debet, in quibus festiuitates celebrande sunt et ieiunia peragenda. De ipsis quoque cibis ista distinctio tenenda est, ut non ad superfluitatem, sed sicut opportunitas necessitatis exegerit assumantur, et unicuique secundum mensuram illam qua ipse in Spiritu sancto confortatus et instructus est, lecte dispensentur. Istud Christianus homo, qui edificatio Ecclesie est, audiat, ut capiti suo recte consentiat. Et hoc ita factum est, quia uerba Dei et uirtutes in Christiano populo cibus uite in Ecclesia facte sunt. »uiditque Deus cuncta que fecerat,« hoc est approbauit omnia hec proposita et precepta, et data tempora omnium predictarum uirtutum; »et erant ualde bona,« quia in plenitudine exoptabilis gratie omnipotentis  Dei peracta sunt, ita ut eis nichil deesset, unaquaque uirtute solum bonum prius existente; sed hic pariter omnia bona erant, cum omnia pariter apparerent, ut conuiuium plenum est cum in omnibus iustitiis suis perficitur. »Et factum est uespere et mane dies sextus.« Illa mutatio instabilitatis quod in Ecclesia nondum firmitas constitutorum preceptorum erat, cepit se declinare pro mane fortis iustitie omnis constitute legis, quemadmodum dies cum uiribus solis confortatur, dum sol in ordine suo stat, ut hinc fieret dies sextus, et ut quasi in sexta luce fortis fidei, populis precepta Dei secundum uoluntatem eius, et secundum doctrinam magistrorum suorum in Ecclesia adimpleret. Et iterum alio modo?

 De diuersitate uictualium homini et iumentis in Genesi concessorum, qualiter modo spiritualiter in ecclesia secundum distributionem uel perceptionem spiritualis alimonie, quod est uerbum Dei, teneatur; et quomodo appositum Christi testimonium dicentis: »Meus cibus est ut faciam uoluntatem Patris mei; sed et hoc quod scriptum est: »Et factum est uespere et mane dies sextus,« accipiendum sit.

XLu. »Dixit quoque Deus: Producat terra animam uiuentem in genere suo, iumenta et reptilia et bestias terre secundum species suas. Et factum est ita .« Hoc considerandum sic est: Deus in admonitione Spiritus sancti hominibus dicit, qui se omnibus predictis causis subdunt, scilicet quomodo se Deo in desiderio anime sue diligenter adiungant.  Nunc hec terra, id est homo, uiuentes uirtutes anime producat, ita ut exterior homo negotium anime tenens, ad Deum semper suspiret, ut anima et corpus Deo in genere fortissime uirtutis obedientie, que morti uim suam in Deo occulte abstulit, obediant, quemadmodum iumenta per subiectionem homini subdita sunt, et ut etiam reptile in officio uilitatis illi subiacet, et sicut bestie terre ei seruiunt, et ut homo propter subiectionem humilitatis homini se subdit, quia obedientia pena superbie est omnino eam confundens. Et fecit Deus bestias iuxta species suas, et iumenta, et omne reptile terre in genere suo. Ab omnipotente Deo in homine, qui prius per superbiam libere peccauerat.  timor surgit, ita ut ipse homo Deum requirere incipiat, ut primus homo preceptum obedientie a Deo suscepit. Et sic Deus in homine facit, quod seipsum sua propria uoluntate in subiectionem hominum propter amorem Dei prosternit, ut bestie ab hominibus comprehenduntur, a quibus etiam nutriuntur et instituuntur, sicut ipsi uolunt. Similiter homines in illam subiectionem magistrorum secundum speciem sancte humilitatis computantur, mancipati obedientie in forma iumentorum, ac etiam in illa uilitate reptantis nature, ita ut in propria uoluntate sua secundum uoluntatem magistrorum suorum conculcentur, sicut uilis natura reptilis in genere suo conculcatur.

 Repetitio omnium que de opere sexti diei scripta sunt in Genesi, quomodo secundum moralitatem intelligi uel teneri debeant, et appositio duorum testimoniorum Psalmi et Euangelii, et quo sensu ipsa quoque accipienda sint.

XLuI. »Et uidit Deus quod esset bonum, et ait: Faciamus hominem ad imaginem et similitudinem nostram, et presit piscibus maris, et uolatilibus celi et bestiis terre, uniuerseque creature, omnique reptili, quod mouetur in terra .« uidet Deus hoc bonum esse, et multum cum superiori dulcedine in hoc delectatur, quod homo in prima iustitia quam ipse in homine constituit eum requirit, et in semetipso dicit: Iste homo cum omni inceptione iustitie se ipsum in illicitis desideriis suis superando tangit me, et cum lucido desiderio  prime constitutionis mee, quam in primo ortu, dum homo mihi debuit obedire, constitui, per bona opera erigit. Nunc nos tres persone, illa uis unius substantie, que primum hominem ad imaginem et similitudinem suam creando tetigit, faciamus ut homini isti magnus honor de sanctitate et cognitione diuinarum rerum detur, ita ut sicut patronus habeatur, et dilectionem sancte Incarnationis in imagine Dei ad proximum suum habeat, et in scientia sua honorem diuinitati in similitudine Dei exhibeat, quatenus per institutionem Euangelii, et per uirtutes temporalibus rebus prelatus, se ipsum etiam Deo sacrificet, ita scilicet ut corpus suum per abstinentiam affligat, et se a terrenis ad celestia promoueat, quatenus cum ipsis uirtutibus que in eo implete  sunt operetur, et ipse uirtutes cum eo, atque in hac prelatione ipse Deum timeat et diligat.

»Et creauit Deus hominem ad imaginem suam, ad imaginem Dei creauit illum, masculum et feminam creauit eos, benedixitque illis Deus, et ait: Crescite et multiplicamini et replete terram, et subiicite eam et dominamini piscibus maris, et uolatilibus celi, et uniuersis animantibus que mouentur super terram .« Et nunc Deus hominem ad honorem sibi creat ita ut ipse omnino in deitate et in humanitate sua in illo cognoscatur. Quomodo? Potentia Deitatis omnia creantis et regentis in magistratione hominis ad imaginem eius secundum rationem facti, qua ceteris creaturis  preest, apparet, miseratio eius qua mundo ex humanitate subuenit, in compassione ipsius hominis, qua proximo suo secundum possibilitatem suam parcere et misereri debet, agnoscitur; et hec bona exempla uerbi Dei sunt, ut Psalmista Dauid ait: »Ego dixi: Dii estis, et filii Excelsi omnes .« Hoc considerandum sic est: Ego uobis hominibus dixi: in hoc Dii estis, quod homo omni creature dominatur, eam ad omnem necessitatem suam sicut desiderat sibi subiiciens, quoniam quemadmodum omnipotentem Deum in fide et timore et amore habet, sic creatura hominem uelut Deum per magisterium timoris inspicit et diligit, cum ab ipso pascitur. Sed et filii illius qui in excelsis altus est, uos homines dicimini, quia per gratiam uiuentis  Dei rationales creati estis, quasi ab ipso nati sitis, et quoniam omnem scientiam que uobis necessaria est ab ipso habetis: irrationale autem animal nichil aliud scit nisi quod sensu capit. In homine quoque, id est in uiuenti scientia hominis, uim et fortitudinem perspicue iustitie creat, ita ut nec in se ipso, nec in aliis iniquitati ullatenus praue cedat, quod quasi uirile est. In eo etiam creat, ut per donum diuine gratie homini in peccatis uulnerato, cum misericordia parcat, et ut miserias ipsius ita adtendat, quatenus uinum penitentie ei infundat, ipsumque oleo misericordie ungat, sic ne ipse homo propter excedentem mensuram, et in remissibilem penitentiam cadat, et ne tepidus in uanitatem prauorum operum inuoluatur, quod quasi femineum  est. Et istud Deus benedicit, quia humanitatem Filii eius tangit, ut idem Filius Dei in Euangelio dicit: »Quicunque fecerit uoluntatem Patris mei qui in celis est, ipse meus frater, soror, et mater est .« Hoc considerandum sic est: Omnis homo gratia Dei suffultus, qui fecerit bona intentione uoluntatem Patris mei, qui per diuinitatem Pater meus est in celis habitans, quia Filius uirginis sum, ita ut hoc in quo natus est repudians, ad Deum cum interiori homine uolet, iste in alia natura quam conceptus sit, Deum imitando, et in ueneratione perfecti timoris ipsum semper inspiciendo frater meus est. Deum quoque fideliter in amplexione caritatis assidue habendo soror mea in hac deuotione est, atque in omnibus operibus suis  cum uoluntate perfectionis ad eumdem Patrem meum ascendendo; et in corde, et in corpore eum frequenter portando, mater mea existit, quoniam sic me generat, ubi toto studio sanctitatis in Patre meo per plenitudinem beatorum uirtutum floreo. Tunc Deus in semetipso dicit: Iste homo in uiribus fortissimarum uirtutum crescat, et multiplicatio earumdem uirtutum in eo colatur, ut illa terra scilicet ceteri homines pretiosa pigmenta bonorum operum de eodem nomine audiendo et intelligendo repleatur, et preceptis eius se subdant, atque ipse homo cum superabundanti felicitate desideriis suis dominetur, in eisdem uirtutibus omnem pompam seculi, que quasi mare est sibi abstrahens, et ut in uirtutibus  et in his que in uiribus suis ad bonum mobiles sunt superno desiderio ad celestia currat, ita ut he uirtutes homini illi illicita desideria, que quasi terra sunt, abstrahant. »Dixitque Deus: Ecce dedi uobis omnem herbam afferentem semen super terram, et uniuersa ligna que habent in semetipsis sementem generis sui, ut sint uobis in escam et cunctis animantibus terre, omnique uolucri celi, et uniuersis que mouentur in terra, et in quibus est anima uiuens, ut habeant ad uescendum. Et factum est ita .« Et nunc etiam in Spiritu sancto dicit: Ecce omnia germina uirtutum, que supra dicta sunt, semen uerbi mei afferentia super desideria carnis hominis istius, qui se ita constringit, et omnes fortiores uirtutes ad maiora precepta ascendentes posui,  ut in semetipsis recto desiderio bonum semen generis sui in uerbo meo habentes, sint ei in cibum refectionis anime; ita ut etiam omnes uirtutes per humilitatem Deo subiecte, et in celesti militia uolantes, et que hominem a terrenis rebus ad celestia remouent, et in quibus uiuentes uires de plantatione Spiritus sancti sunt, cum eo in anima ipsius pascantur, et ipse etiam cum illis in his omnibus alatur. Et hec omnia in homine illo ita fiunt, qui sic in Deo proficit: »uiditque Deus cuncta que fecerat, et erant ualde bona .« uidet et nunc Deus quod omnia que Spiritus sanctus tribuit, ualde bona sunt, quia in plenitudine omnium uirtutum perfecta sunt, cum prius unaqueque uirtus in semetipsa tantum unum bonum esset, hic autem  omnia pariter bona sunt, quia in homine simul apparendo impleta sunt. »Et factum est uespere, et mane dies sextus .« Et nunc a Deo in homine fit, ut bonus finis cum bono initio sexte uirtutis, que obedientia est, tanquam dies sextus resplendeat.

De perfectione celi et terre, et omni ornatu eorum, et completione operum Dei, que septimo diei ascribitur, et de sanctificatione eiusdem diei, et de requie ipsius Dei quomodo ad litteram intelligenda sint.

XLuII. »Igitur perfecti sunt celi et terra, et omnis ornatus eorum .« Hoc considerandum sic est: Superiora et inferiora elementa cum omnibus sibi adiacentibus uiribus tanta plenitudine  et perfectione perfecta sunt, ut omni penuria ablata, in abundantia conuenientis utilitatis gaudeant. »Compleuitque Deus die septimo opus suum quod fecerat, et requieuit die septimo ab omni opere quod patrarat .« Completio sex distinctionum prefatorum operum dies septimus appellata est, cum Deus omnia que creare preordinauerat ad perfectum duxit. Ac sic requieuit die septimo operari cessans, quoniam omne opus suum in formis suis perfecerat. Et benedixit dici septimo, et sanctificauit illum, quia in ipso cessauerat ab omni opere suo, quod creauit Deus ut faceret. Deus benedixit diei septimo cum laude, atque eum cum honorificentia solemnitatis sanctificauit, quoniam omnis  creatura in illo pleniter creata existit, quam Deus preordinauerat fieri, de qua alia genita procedit. Unde et omnis angelica turba, omniaque occulta mysteria Diuinitatis, de perfectione operis Dei Deo benedicebant, ipsumque laudabant, quia cum septem donis Spiritus sancti omne opus suum perfecerat. Item alio modo?

Qualiter hec secundum allegoriam per Incarnationem Filii Dei et predicationem Euangelii et operationem sancti Spiritus compleantur in filiis Ecclesie, et subiectis fidei Christiane.

XLuIII. »Igitur perfecti sunt celi, et terra, et omnis ornatus eorum .« Hoc considerandum sic est: Perfecta sunt cuncta celestia opera, que in transitu terrenarum rerum ad celos tendunt, cum terrenis rebus quas necessitas nascentium  filiorum hominum habet, et ita omne illud perfectum decus celestium operum in Ecclesia constitutum est. »Compleuitque Deus die septimo opus suum quod fecerat, et requieuit die septimo ab omni opere quod patrarat .« Completa est omnis constitutio hec in omnibus his; et hoc ita scilicet quod ego in Filio meo die septimo, id est in plenitudine totius boni, omnem operationem meam sic definiui, ut omnis ecclesiasticus populus uidendo, audiendo, et per doctrinam scrutando, bene nouerit quid sibi in preceptis meis faciendum sit. Et omnis constitutio mea ita festiua fuit, ut eam in nullo alio nisi in Filio meo a me misso ostenderem, qui omnes ordinationes meas per doctrinam suam, et per apostolos suos cum manifesto opere compleuit, quas  prophete prius in umbratione uiderunt. Tunc etiam septimus dies requiei mee in Ecclesia refulsit, ita ut postea in aperto opere nichil aliud nec in predicatione, nec cum signis miraculorum, nec cum uisione antiquorum sanctorum operarer, nisi ut in Filio meo opera uite, et quamplurima secreta, tam futura quam preterita et presentia, manifestarem; et electos meos tam benigne monerem, ut Incarnationem eiusdem Filii mei, que in primo germine floruit, imitarentur. »Et benedixit diei septimo, et sanctificauit illum ,« quia in ipso cessauerat ab omni opere, quod creauit Deus ut faceret. Istum septimum diem in saluatione animarum benedixi, et sanetificaui, dum Filium meum in utero uirginis  misi incarnari. Et benedixi ac sanctificaui eum, quia in isto die meo multum delector, scilicet in illis qui quasi flores rosarum et liliorum iugo legis emancipati, tantum me inspirante se constringere libere incipiunt, ut etiam Incarnatio Filii mei, quam in prophetia ante promiseram, precepto legis obnoxia non est. Cessauique operari tali modo in Ecclesia, que iam in opere sancto sicut nunc lucet, in plena constitutione perfecta est, quia Filius meus, qui meum septimum opus est, ex utero uirginis per humanitatem procedens, omnia hec in Spiritu sancto mecum perfecit, secundum hoc quod in Euangelio dicit: »Data est mihi omnis potestas in celo et in terra .« Hoc considerandum sic est: A Deo Patre data est mihi, qui Filius uirginis sum,  omnis potestas hereditario iure in celo facere, et in terra diiudicare que facienda et diiudicanda sunt, non tamen ut uoluntatem Patris mei transcendam, sed illam in omnibus inspiciam, quia ego in Patre et ipse in me est. Et iterum alio modo:

Item quomodo hec eadem iuxta tropologiam in profectu et perfectione uniuscuiusque fidelis consummentur.

XLIX. »Igitur perfecti sunt celi et terra, et omnis ornatus eorum .« Hoc considerandum sic est: Ille celestes et terrene uirtutes et omnis ornatus eorum in iustitia et ueritate cum bonis operibus in homine perficiuntur. »Compleuitque Deus die septimo opus suum quod fecerat, et requieuit die septimo ab omni opere quod patrarat «  Et Deus per septimum diem, qui Filius eius est, in quo omnis plenitudo boni operis orta est, in homine bonum opus cum omnibus perfectis uirtutibus complet, ut faber pretiosos lapides operi suo quod facturus est imponit, quia omnia bona opera in homine, qui per gratiam sancti Spiritus operatur, pleniter ornantur. Tunc etiam Deus in Filio suo ab omni opere requiescit, scilicet ab opere illo in quo homo iam perfectus est, quia ipse iuxta opera in Filio Dei, qui septimum opus erat, in utero Marie uirginis operari cepit. »Et benedixit diei septimo et sanctificauit illum, quia in ipso cessauerat ab omni opere quod creauit Deus ut faceret .« Benedixit Deus septimum diem in perfectione bonorum operum, hoc est hominem, qui membrum Filii eius est in ipso. Quomodo?  Scilicet ut interiorem benedictionem, id est eumdem Filium eius, qui de corde ipsius exiuit, imitetur, quatenus per exempla eius, qui Deo Patri obediens factus est, ad uitam reuertatur. In ipso quoque homine prefata celestia opera sanctificat, cum illi secum gloriam et honorem concedit, ut proximo suo unumquodque debitum, cum uoluerit dimittat. Atque ab hac Pater operum seueritate iam cessat, qua ante Incarnationem Filii sui nullum celeste regnum intrare permittebat; nunc autem in eodem Filio suo introitum supernorum gaudiorum patefacit, cum unumquodque debitum homini quod ex corde confitetur, per eumdem Filium suum remittit. Hec ergo fidelis fideliter intelligat, nec in his illum qui uerax est contemnat.



PARS TERTIA.



uISIO SEXTA.

 Mystica uisio de edificio in modum ciuitatis ostenso, de monte quoque et speculo in illo resplendente, de nube superius candida, inferius nigra, et ceteris in eadem uisione apparentibus.

I. Et iterum uidi quasi cuiusdam magne ciuitatis, instrumentum quadratum, uelut quodam splendore et quibusdam tenebris quasi muro hinc et hinc circumdatum, ac etiam quemadmodum quibusdam montibus et imaginibus exornatum. uidi quoque in medio orientalis plage eius, quasi montem magnum et excelsum, duri albique lapidis, sicut eius, de quo ignis eiicitur, formam habentem, in cuius summitate uelut speculum tante claritatis et puritatis resplenduit, ut etiam splendorem solis excellere uideretur, in quo etiam uelut columba expansis alis apparuit, quasi ad uolandum preparata. Idem quoque  speculum quamplurima occulta miracula in se habens, quemdam splendorem magne latitudinis et altitudinis de se emittebat, in quo multa mysteria et plurime forme diuersarum imaginum apparebant. Nam in eodem splendore ad australem plagam, quemadmodum nubes superius candida, subterius autem nigra apparebat, supra quam uelut plurima multitudo angelorum fulgebat, quorum quidam ignei, quidam clari, quidam ut stelle uidebantur, qui et omnes a quodam uento ut ardentes lampades uolante mouebantur, qui etiam plenus uocum erat, que ut sonus maris sonabant. Et uentus idem uoces suas in zelo suo extendebat, atque per ipsum in prefatam nigredinem predicte nubis ignem misit;  unde illa in nigredinem sine flamma exarsit; sed et mox in illam flauit, eamque ut densum fumum euanescere et corruere fecit. Sic quoque illam corruentem ab austro supra dictum montem ad aquilonem in quamdam infinitam profunditatem proiecit, ita ut se deinceps erigere non ualeret, preter quod nebulam quamdam aliquando super terram mittit. Audiuique quasi tubas de celo uociferantes:  Quid est hoc quod fortis in uiribus suis cecidit? Et sic candida pars prefate nubis clarior effulsit quam prius fecisset, nec uento, qui tribus modis uocum suarum predicte nubis nigredinem deiecerat, ullus amodo resistere potuit. Iterumque audiui uocem de celo dicentem:

De prescientia et predestinatione et ordinatione Dei ab eterno omnia prenoscentis, et in tempore cuncta creantis, et opera rationalis creature districto iudicio examinantis.

II. Deus in prescientia sua omnia nouit, quoniam antequam creature in formis suis fierent, eas presciuit nec quidquam eum latuit, quod a principio mundi usque ad finem eius procedit. Quod et presens uisio declarat. uides enim quasi cuiusdam  magne ciuitatis instrumentum quadratum, quod designat diuine predestinationis opus stabile et firmum, uelut quodam splendore et quibusdam tenebris, quasi muro hinc et hinc circumdatum, quia fideles ad gloriam, infideles autem ad penas iusto iudicio ab inuicem separati deputantur, ac etiam quemadmodum quibusdam montibus et imaginibus exornatum, id est magnis prodigiis miraculorum et uirtutum munitum et exaltatum, quoniam Deus omnia opera sua uera et iusta faciens, ea tanta fortitudine corroborauit, ut nullo impulsu illius defectus exterminari possint. Quod autem uelut in medio orientalis plage uides quasi montem magnum et excelsum duri albique lapidis, sicut eius de quo ignis eiicitur, formam habentem,  hoc designat quod in fortitudine iustitie Deus est, magnus in potestate, excelsus in gloria, durus in seueritate, albus in lenitate, quoniam omnia iudicia sua in ardore equitatis perficit. Ipse enim iustus est, et iniustitiam omnino conterit, quia celum et terra super eum fundata sunt firmamentumque cum omnibus creaturis sustinet quemadmodum lapis angularis totum edificium continet. In  cuius summitate sicut speculum tante claritatis et puritatis resplendet, ut etiam splendorem solis excellere uideatur, quia in excellentia Dei prescientia ipsius tam lucida tamque perspicua existit, ut omnem fulgorem creaturarum excedat. In quo etiam uelut columba expansis alis apparet, quasi ad uolandum preparata, quoniam in eadem prescientia diuina ordinatio se expandens, ad manifestationem sui processit. Nam cum Deus uoluit, omnem creaturam prodire fecit. Et ut alibi due ale ad uolandum assunt, et ut supra montem sedens considerat, quo uolare uelit, ita et diuina ordinatio duas alas in angelis et hominibus habens, in possibilitate sua uelut in monte omnia ordinando sedet; quemadmodum etiam uir qui silendo omnia que uult ordinat,  atque in presidiis angelorum hominem muniens, ipsi cum uoluntate et opere quasi alas ad uolandum dedit, et in ueteri lege uelut tacens siluit, quoniam lex tota significatiua fuit. Ipsa enim in omnibus preuiderat, quod figura in quo uiuens spiraculum et scientia erat, nosset quid operari deberet, cum per uiuentem uentum, id est animam, seu ad dexteram seu ad sinistram respiceret, et si ad dexteram uolaret mercedem uite acciperet; si uero ad sinistram tenderet, debitis penis ibidem subiaceret. Ordinationem itaque istam Deus sub uelamento alarum suarum habet, ita ut illum qui ad eum uolat sic dicendo: »In te exsultabo quoniam fecisti me, unde et anima mea heret post te,« ipsius dextera protegens suscipiat, plurimaque ornamenta illi  tribuat; hunc uero qui ei adherere recusat, perire permittat ut prefatum est. Sed et cum Filius Dei indumentum carnis assumpsit, quod sancte diuinitati adhesit, per quam ipse opus suum quod nondum perfectum erat, in humanitate sua proficeret, mox uirtuose cum hominibus, de quo angeli mirabantur, uolauit, quod nullus alius hominum nisi uerbum Dei incarnatum facere potuit, illosque per idem indumentum suum sanctificauit, quatenus in eum aspicientes, seipsos abnegarent, atque ut in expansis alis suis cum eo ad superna desideria uolarent.

Quod scientia Dei multa incognita et secreta in se habens, ostensionem mirabilium suorum secundum placitum suum producat, et quid significet trimoda angelorum qualitas in hac uisione apparentium.

 III. Prefatum quoque speculum, quamplurima occulta miracula in se habens, quemdam splendorem magne altitudinis et altitudinis de se emittit, significans quod scientia Dei, multa et incognita secreta in se habens, ostensionem mirabilium suorum dilatando et eleuando, secundum placitum suum producit. In quo multa mysteria et plurime forme diuersarum imaginum apparent, quia cum ostensio mirabilium Dei se aperuerit, ea que prius incognita et non uisa fuerant, in apertam manifestationem procedent. Nam in eodem splendore ad australem plagam quemadmodum nubes superius candida, subterius autem nigra apparet, designans quod in ostensione ardentis iustitie Dei intentio  beatorum spirituum laudabilis, reproborum uero exsecrabilis denudatur. Supra quam uelut plurima multitudo angelorum fulget, quorum quidam ignei, quidam clari, quidam ut stelle uidentur, quoniam qui ignei apparent, in fortissimis uiribus sunt, ita ut nullo modo moueri possint, quia ad faciem suam Deus eos fieri uoluit, ut ipsam semper inspiciant. Qui autem clari demonstrantur, in officiis operum hominum, qui opus Dei sunt, nunc mouentur, quorum opera officiorum in conspectu Dei coram eisdem angelis sunt, quoniam illa semper considerant, eorumque bonum odorem Dei offerunt, utilia eligentes inutiliaque abiicientes; qui uero ut stelle uidentur, nature hominum condolent, eamque ut scripturam Deo representant, hominesque comitantur,  uerbisque rationalitatis quomodo Deus uult eis loquuntur, atque de bonis operibus illorum Deum laudant; a malis autem se auertunt.

De spiritu Dei zelum suum per beatos angelos ad repellendam et comprimendam presumptionem reproborum angelorum excitante, et de symphonia bonorum angelorum infatigabili, et ultra hominum intellectum inestimabili et semper noua admiratione Deum laudantium.

Iu. Qui et omnes a quodam uento, ut ardentes lampades, uolante mouentur, quia angelicos spiritus istos Spiritus Dei uiuens et in ueritate ardens, ad zelum suum contra inimicos suos mouet. Qui etiam plenus uocum est, que ut sonus maris sonant, quoniam plenitudinem et perfectionem omnium laudum habet, quibus et angelica et humana creatura  ad laudem Dei infunditur. Et, ut uides, uentus idem uoces suas in zelo suo extendit, quia Spiritus Dei uoces rectitudinis iudiciorum suorum ad uindictam reproborum conuertit. Atque per ipsam in prefatam nigredinem predicte nubis ignem misit, unde illa in nigredinem sine flamma exarsit, cum beati spiritus inceptionem perditorum angelorum uidentes ad honorem Dei properabant. Ignem quoque ultionis super pessimam infidelitatem intentionis eorumdem inimicorum suorum ardenter fundebant, illis non ad correctionem, sed ad maiorem exsecrationem absque omni luce salutis estuantibus, nec Creatori suo debitum honorem exhibere uolentibus. Nam quia sine fulgore laudis Creatoris  sui esse uolebant, pro nichilo computati sunt, quemadmodum pergamenum non scriptum uacuum est, honorem scripture non habens. Sed et mox in illam flauit, eamque ut densum fumum euanescere et corruere fecit, quoniam idem zelus per beatos spiritus conatum reproborum adnichilauit, sursumque ascendere uolentem, attenuauit et depressit. Multitudines enim bonorum angelorum in Deum aspiciunt, atque cum omni symphonia laudum eum cognoscunt, et cum mirifica singularitate mysteria ipsius, que semper in eo fuerunt et sunt, laudant, et nequaquam hoc omittere possunt, quia nullo terreno corpore grauantur. Diuinitatem quoque cum uiuentibus sonis excellentium uocum enarrant, que super numerum arene maris sunt, superque numerum  cunctorum fructuum qui in terra germinantur, atque super numerum sonorum qui per omnia animalia proferuntur, et super omnem fulgorem qui per solem et lunam et stellas in aquis fulget, et super omnes sonos etheris qui per flatus uentorum, qui quatuor elementa eleuant et sustinent, fiunt. Sed in omnibus his uocibus laudum suarum beati spiritus diuinitatem nullo fine capere possunt. Quapropter et ipsi in uocibus suis nouitatem semper faciunt. Prefatus quoque zelus sic illam corruentem ab austro retro supradictum montem ad aquilonem in quamdam infinitam profunditatem proiecit, ita ut se deinceps erigere non ualeat, preter quod nebulam quamdam aliquando super terram mittit. In quo ostenditur quod ipse  per uirtutem sanctitatis angelorum, intentionem malignorum spirituum iam uacillantem, a loco beatitudinis retro aspectu semper uiuentis ad infelicitatem perditionis, et indeficientis calamitatis repulit, cum illos ad tantam contritionem redegit, ut deinceps rebellare Deo non possint, quamuis pessimis suggestionibus suis homines attentare non negligant.

Quod aliqua pars beatorum spirituum arcana in celo manens, et uultui sui Creatoris semper assistens, raro ad exteriora mittatur, aliqua uero que angelorum nomine censetur, ad diuersa officia semper exiens, cum necesse est, hominibus appareat; et quod omnis rationalis creatura non suam, sed Creatoris gloriam semper debeat querere.

 u. Est etiam multitudo quedam angelorum cum Deo arcana in celo, quam Diuinitas lumine suo perfudit, et que humane creature obscura est, preter quod illa per lucida signa cognoscitur. Et multitudo ista cum Deo magis quam cum homine rationalis est, raroque hominibus apparet, cum angeli qui cum hominibus officiales sunt, quando Deo placuerit illis quibusdam signis se ostendunt, quoniam Deus quosdam ad diuersa officia constituit, et cum creaturis eos officiales esse fecit. Qui tamen quamuis diuersa officia habeant, omnes unum Deum colendo et sciendo uenerantur. Quod si scientia cum sono laudis ad illum de quo est non uolaret, sed a  se ipsa esse uellet, quomodo stare posset, cum per se ipsam non sit? Rationalitas enim sonum laudis in alium semper pretendit, indeque iucundatur, quoniam si a se ipsa sonare uellet, glorificari non posset; quod Satan fecit, cum uiuere incepit, quia cum laude ad Creatorem suum non respexit, sed per seipsum esse uolens corruit, a diuinitate abscissus et conculcatus, quemadmodum stipula a grano abscissa conculcatur. Quapropter quelibet creatura que uiuit, ad Creatorem suum respiciat, nec gloriam a se ipsa habere querat. Plenum namque gaudium utilitatis ex se ipso homo habere non potest, nisi illud ab alio percipiat; et cum per alium utilitatis gaudium intellexerit, exsultationem magnam in corde suo exinde habebit. Hinc  etiam anima se a Deo creatam recordatur, et in fide ad illum respicit, sicut et homo faciem suam in speculo considerat, quomodo formata sit. Omnipotens enim Deus opus suum hoc modo constituit, ut cum laudibus ad ipsum respiciat, quoniam in magno honore illud perfecit, disponens etiam quod beati spiritus uere beatitudini contrarios abiicerent dicentes: »Istos a nobis abiiciamus, qui uolunt terrere nos.« Unde in uoluntate Dei scriptum est:

uerba Psalmiste ex psalmo XCII ad idem spectantia, et quo sensu intelligenda sint.

uI. »Eleuauerunt flumina, Domine, eleuauerunt flumina uocem suam. Eleuauerunt flumina fluctus suos a uocibus aquarum multarum .«  Huius sententie intellectus hoc modo accipiendus est: In zelo tuo erecti sunt angelici Spiritus, o Domine omnium creaturarum, extuleruntque quasi fluctus uires suas in submersione hostium tuorum, ac iterum in altum tetenderunt exercitus eorumdem spirituum fortitudinem suam uoces sonorum quamplurimarum laudum Deo offerentes, quia angelica agmina quasi humina aque uiue sunt, que uentus Spiritus Dei, ad gloriam laudis sue mouet, cum eedem uoces contra nigrum draconem preliarentur. Nam Michel in uocibus tubarum occulti iudicii Dei eumdem serpentem percussit, quoniam claritatem Diuinitatis cognoscere uoluit, eumque per uirtutem Dei in puteum inferni proiecit, qui absque obstaculo fundi est, ubi et sequaces eius qui ipsi  consenserunt eum uelut magistrum habentes, cum ipso ceciderunt. Sed tamen idem omnibus illis plus penarum recepit, quia in ullum alium quam in seipsum aspicere uoluit, cum isti in illum respicerent. Post ruinam autem huius antiqui hostis, celestes chori Deum laudabant, quod accusator eorum cecidisset, et quod locus eius in celo amplius non esset inuentus. Et tunc etiam maiori fulgore mirabilia Dei cognoscebant, quam ea prius uidissent, intelligentes quoque quod in celo tale prelium amodo non fieret, et quod nullus de celo ulterius caderet. Sed et in pura diuinitate cognoscebant numerum cadentium spirituum fictilibus uasis impleri. Unde et pro gaudio isto quod numerum illorum  qui ceciderant hoc modo restaurari sciebant, eumdem casum in huiusmodi obliuionem ducebant, quasi non fuisset. Omnipotens quippe Deus celestem militiam in diuersos ordines constituit, sicut eum decuit, ita ut singuli ordines officia sua teneant, et quisque ordo speculatiuum sigillum alii ordini sit, et in unoquoque speculo diuina mysteria sunt que idem ordines nec pleniter uidere, nec scire, nec sapere, nec finire possunt. Quapropter admirantes de laude in laudem, de gloria in gloriam ascendunt, et sic noui semper sunt, quoniam omnia hec ad finem perducere non ualent. Ipsi quoque a Deo spiritus et uita sunt. Unde etiam in diuinis laudibus nunquam deficiunt, igneamque claritatem Dei semper inspiciunt, atque ex claritate  diuinitatis uelut flamma coruscat. uerba autem hec fideles deuoto cordis affectu percipiant, quoniam  per illum qui primus et nouissimus est, ad utilitatem credentium edita sunt.




uISIO SEPTIMA.


 uisio mystica de lapide marmoreo instar montis in orientali parte edificii premonstrate ciuitatis consistente; de innumera quoque multitudine hominum tam in orientali, quam in australi plaga eiusdem edificii apparentium; sed et de forma et habitu mirabili duarum imaginum iuxta angulum orientalem constitutarum.

 I. Post hec in angulo orientali, scilicet ubi oriens incipiet, quasi marmoreum lapidem sicut montem magnum, et altum, ac integrum aspiciebam, in quo tantum porta uelut magne ciuitatis excisa uidebatur, quam splendor quidam lucidus ab ortu solis ueniens totam perfundebat, nec ultra se extendebat. Et ab eodem lapide fere usque ad alterum orientalem finem qui uersus austrum erat, quasi imagines hominum, uidelicet puerorum, iuuenum ac senum, quemadmodum stelle per nubem apparebant, sonum usque ad occidentem dantes, uelut mare cum inundando per uentum mouetur. Quos etiam quidam splendor de supernis ueniens, omnemque pulchritudinem humane estimationis  excedens, quodam radio suo perfundebat, quem iterum deinde ad se retrahebat. Iuxta istum autem prefatum orientalem finem, alie due imagines sibi uicine stabant, quarum altera, que prior erat, caput et pectus quemadmodum leopardus habebat; brachia uero ut homo; sed manus eius ursi pedibus assimilabantur; aliam autem formam in ea non uidebam. Tunica autem lapidea induebatur, nec hac, nec illac mouebatur, sed uisum suum ad aquilonem retorquebat. Sed altera imago, que predicto angulo uicinior erat, faciem manusque hominis sibi inuicem complicatas habebat, et pedes accipitris in se ostendebat. Et quasi tunica lignea induebatur, que a summitate sua usque ad umbilicum illius apparebat candida, ab umbilico autem  usque ad lumbos eius subrubea, a lumbis uero usque ad genua ipsius subgrisea, et a genibus usque ad finem pedum illius turbida. Gladium quoque uelut supra lumbos suos in transuersum positum tenebat, atque immobilis permanens, aspectum suum ad occidentem uerterat. Deinde autem quasi alias innumerabiles hominum imagines per totam australem plagam sicut nubem in ere fluentes uidebam, quarum alii in capitibus suis uelut coronas aureas ferebant, alii ut palmas ualde ornatas in manibus suis tenebant, alii ut fistulas, alii ut citharas, alii ut organa, sonusque eorumdem instrumentorum, quemadmodum dulcis sonus nubium intonabat. Et iterum uocem de celo audiui dicentem ad me.

 Quia Deus omnipotens, nulla sibi mutabilitate diuersus, iusto iudicio superbientes angelos damnauerit, et pia miseratione decepto homini subueniens, multis et miris in ueteri Testamento future salutis eius nuntiis premissis, in Nouo demum Testamento per plurima miracula liberationem eius compleuerit; et quod prophetia ad instructionem et correctionem diuinitus data, nulli nunquam  mundi etati defuerit uel defutura sit.

II. Postquam exercitus perditorum angelorum cecidit, Deus hominem in gloriam illorum quam perdiderant ordinauit; sed eo etiam corruente, ipsum magno pretio beate ereptionis redemit, multis et admirandis nuntiis quibus eum ad uitam reuocaret, in ueteri Testamento multoties promissis; in Nouo quoque Testamento quamplurimis per liberationem illius miraculis perpetratis. Quapropter in angulo orientali, scilicet ubi oriens incipit, quasi marmoreum lapidem sicut montem magnum et altum ac integrum aspicis, qui designat quod a principio creaturarum, cum mundus creatus est, Deus firmissima petra potens et excelsus in  integritate stabilitatis exstitit nullam mutabilitatem in se habens. In quo tantum porta uelut magne ciuitatis excisa uidetur, quam ab ortu solis lucidus splendor quidam ueniens, totam perfundit, nec ultra se extendit, quia uoluntas Dei quemadmodum porta ad quelibet bona patens, purissime diuinitatis ordinatione tangitur, que supra id quod ordinatum est non procedit, quoniam uoluntas et ordinatio Dei hoc modo sibi conueniunt, ut neutra aliam transcendat. Nam Deus in locum quem antiquus serpens perdidit, pia bonitate uoluntatis sue hominem ordinauit, ipsumque in peruersa uacillantem, aquis diluuii expiauit, et mundum in Ne iusta examinatione renouauit. Unde et ab eodem lapide fere usque ad alterum orientalem finem qui  uersus austrum est, quasi imagines hominum, uidelicet puerorum, iuuenum ac senum, quemadmodum stelle per nubem apparent, sonum usque ad occidentem dantes, uelut mare inundando per uentum mouetur, quoniam a diuina fortitudine usque ubi uetus lex cum seueritate apparens, finem ardore iustitie et ueritatis ueniente accepit, prophetia in primo opere Dei, uidelicet in Adam incepit. Que ita a generatione in generationem per diuersas etates hominum, ut lumen per tenebras, lucebat, nec a sono suo usque ad terminum mundi cessabit, uoces multimodarum significationum proferendo, cum inspiratione Spiritus sancti, diuersis mysteriis imbuitur. Prophetia enim in homine uelut anima in corpore est, quia sicut anima in corpore obumbrata  est, et ut per eam corpus regitur, ita et prophetia a Spiritu Dei ueniens, qui omni creature preeminet, inuisibile est, atque per eam queque decliuia corripiuntur, et ad uiam rectitudinis deuiantes reducuntur, sicut etiam inspiratione mea Dauid seruus meus loquitur dicens:

uerba Dauid ex primo uersu Psalmi XLIu, id est, »Eructauit cor meum uerbum bonum« ad idem et ad utramque Christi generationem pertinentia, et quomodo intelligenda sint.

III. »Eructauit cor meum uerbum bonum, dico ego opera mea Regi.« Huius quoque sententie intellectus hoc modo accipiendus est. Ego qui Pater omnium sum, manifeste ostendo quod ante omnem creaturam eructauit interior uis mea uerbum bonum,  scilicet quod genui Filium meum per quem omnia ualde bona facta sunt. Quapropter etiam dico in diuersa non mutans me, ego qui sum propalans opera mea illi, qui per orbem terrarum regnaturus est. Omnia enim opera mea que ab initio facta sunt, Filio meo nota sunt. Prophetia quoque eructauit in uirtute sua uerbum bonum, cum idem uerbum, per quod omnia facta sunt, carne induendum dicendo mirabilia illa opera pronuntiauit, et cum illud regem regum futurum demonstrauit, atque iustum germen hoc integra terra proferre deberet, que per opus uiri contrita non esset. Istud prophetia per infusionem Spiritus sancti cognouit scilicet in quibusdam senibus, in quibusdam quoque iuuenibus, atque in quibusdam pueris, qui in plurimis signis de eodem  germine, quod uerbum Dei est, per inspirationem Spiritus sancti loquebantur. Deus namque masculum de terra creauit, et illum in carnem sanguineam mutauit; sed mulier de eodem uiro sumpta, caro de carne in aliud non mutanda permansit. Et isti in spiritu prophetie cognouerunt, mulierem per inspirationem Spiritus sancti Filium Dei parituram, quemadmodum flos de suauissimo ere crescit, et ut etiam in uirga Aaron presignatum est, que ab arbore abscissa Mariam uirginem ostendebat, de cuius mente uir ita abscissus est, ut nunquam delectatione copulationis alicuius tangeretur, sed per ardorem Spiritus sancti uirum unum procreauit, quem omnibus creaturis circumdedit, quoniam  ille ab ipso procedendo, gustum perceperant, quapropter etiam omnes uoci ipsius obediebant. Prophete namque dixerant quod ex opere caritatis mulier paritura procedere deberet, sicut uirga de stirpe Iesse, omnesque uirginalem hunc partum Regi, scilicet Filio Dei ascripserunt. Cum enim mulier hec Filium Dei circumdedit, homines qui ipsum in similitudine imaginis sue uidebant et audiebant, plus eum diligebant, quam si ipsum non uiderent, quia quod homines in umbra uident, ad plenum scire non possunt. Unde et prophete cum in sono umbre loquerentur, hec aliquando uelut umbra ipsos petransierunt; que tamen omnia in hominibus postea formata sunt, quoniam sonus prophetie de occultis mysteriis diuinitatis procedit.

 Quia prior duarum imaginum in orientali fine ostensi edificii consistentium, tota fere ferino habitu apparens, tempus quod ante diluuium fuit significet, in quo homines sine lege et cognitione ueri Dei crudeli et magis bestiali quam humano ritu uiuebant.

Iu. Quemadmodum autem uides, iuxta prefatum orientalem finem, alie due imagines sibi uicine stant, significantes quod in ortu iustitie qui in Abel demonstratus est, iam titubante, duo tempora diuersorum morum hominum sibi in uicinitate coniuncta, Deus propalauit, aliud quidem ante diluuium sine lege, aliud uero post diluuium sub lege. Quarum altera que prior est caput et pectus quemadmodum leopardus habet, brachia uero ut homo, sed manus eius ursi pedibus assimilantur;  aliam autem formam in ea non uides, quia tempus illud quod ante diluuium sine lege fuit, in moribus hominum potestatem et fortitudinem diuersarum bestialium naturarum ostendebat, quoniam tunc homines per primam diabolicam deceptionem omnibus uitiis implicati erant, Deum obliuioni tradentes, et secundum gustum uoluntatis sue uiuentes; interdum uero quasi in brachiis suis ut homo operantes, interdum autem in operibus manuum suarum crudelium bestiarum naturam et rapinam imitantes. Quapropter et honestatem morum homines negligebant, nec secundum humanam disciplinam uiuere studebant; sed tantum informes sic remanebant. Tunica autem lapidea induitur, nec hac nec illac mouetur, sed uisum suum ad aquilonem  retorquet, quia iidem homines, qui in prefato tempore fuerunt, duritiam et grauedinem peccatorum sibi circumdederant, nec se a malo ad bonum conuertebant, in scientia sua quidem uidentes, quod mala et turpia opera, quibus antiquus serpens congaudet, faciebant, nec tamen ea deserere uolebant. Cum enim Deus celum et terram creauit, terram diuisit ita, ut quedam pars terre immutabilis, quedam uero mutabilis fit, ex qua etiam Deus hominem plasmauit. Homo quoque uigilando et dormiendo mutabilis est. Quando enim uigilat, secundum cursum solis lumine oculorum suorum lumen non habet, sic est quasi ille qui in anima sua uelut in nocte obtenebratur.

 De fortitudine, crudelitate et impuris moribus hominum ante diluuium, et quomodo arte diaboli preter paucos a cultu Dei recesserunt.

u. Et Deus hominem in terra uiuentium posuit, que per spheram solis non illuminatur; sed que uiuente luce eternitatis perfunditur; sed ille diuinum preceptum transgressus, iterum in terram mutabilitatis missus est. Ipse autem duos filios generauit, quorum alter Deo immolauit, alter uero fratrem occidens, reus mortis factus est, et qui Deo immolauit, et uocem Dei audiuit, interemptus est. Unde et planctus magnus exortus est. Nam in illa prima creatione homines tante fortitudinis, tantarumque uirium erant, ut etiam fortissimas bestias superarent. Unde ut cum illis iocularentur  multoties delectati sunt, ipseque bestie homines timentes, ferocitatemque suam cohibentes, illis subiiciebantur; sed tamen ob hoc naturam suam non mutabant. Homines autem pulchram formam rationalitatis sue mutantes, bestiis se admiscebant, et quod sic generabatur, si homini magis quam bruto animali assimilaretur, illud odio habentes negligebant, si uero magis formam bruti animalis quam formam hominis haberet, osculo dilectionis amplectebantur. Mores quoque eorumdem hominum in duobus modis tunc erant, scilicet nunc secundum pecora, quemadmodum leopardus et ursus secundum mores hominum et bestiarum sunt; ideoque etiam pulcherrimas pennas rationalitatis non habebant, quibus ad Deum recta fide  et spe anhelarent, quoniam propter predicta peccata eedem penne in ipsis defecerant. Istud antiquus serpens eis suggessit quatenus gloria rationalitatis eorum periret, quam in homine magno odio laniabat. Diabolus enim intra se dicebat: »Quid est hoc quod Altus fecit? Illud quippe consilio meo plus quam suo consentit. Quapropter in plasmatione ipsius eum superabo.« Sic homines in primo seculo per spumam serpentis polluti secundum gustum terreni uasis sui, et non secundum spiramen anime operabantur, nec quidquam cognoscere uolebant preter quod formatum uidebant dicentes: »Quid prodest mihi uentus, qui nec formatus est, nec mihi loquitur? Quod mihi loquitur,  et quod mihi accurrit, illud tenebo! Nam diabolica ars quedam magna animalia insufflauit, atque per illa hominibus dicebat: »Ego sum qui uos creaui.« Et hoc modo suggessit hominibus ut per illa polluerentur, quatenus sonum uocis rationalitatis quo Deum laudare deberent, in eis euerterent, ne Deum laudarent, sicut nec ipse uoluit, nec uelle querit. Quidam autem pauci qui protoplastum audierant, qui ipsis retulerat quomodo a Deo formatus et quomodo in locum uoluptatis positus fuisset, et quomodo inde exiisset, naturam suam humanam gustantes, nec se pecoribus commiscentes, ut Deus eos constituit, in eadem natura sua recte et sobrie uiuebant, atque propter molestiam et grauedinem communis plebis, que hoc modo, ut  predictum est, polluebatur, ad altos montes fugiebant, ibique ex spiramine anime ita confortabantur, ut eos peccare non liberet: sed semper suspirabant dicentes: »Ubi queremus illum qui nos creauit?« Unde a predictis populis deludebantur dicentibus: »Quid est quod isti colunt, quod nec oculis suis uident, nec manibus palpant?« Sed et edificium Ne deludebant. Et Deus istis in mysticis miraculis suis loquebatur, sicut etiam Abel filio primi hominis locutus est.

Quia Deus iniquitates et crimina hominum eui illius non sufferens, omne genus humanum et cuncta uiuentia exceptis his que arca concluserat aquis diluuii exterminauerit; et de mutatione solis, lune, siderum et terre ab eis qualitatibus quas ante diluuium habuerant; et quod in fine mundi  tanta terram profunditate ignis consumpturus sit quanta altitudine aquarum infusione penetrata est.

uI. Postquam autem terra hoc contrario populo repleta est, ego qui sum, hec criminalia peccata diutius non sufferens, decreui hoc, ut genus humanum in aquis suffocaretur, exceptis paucis qui ne cognouerant. Terra uero nequaquam exsiccata est, donec delusus populus totus submersus est. Aque enim totam terram ita perfuderunt, ut uelut lutum fieret, et huic cadauera hominum ita immergebantur, ut postea inueniri non possent, quibusdam tamen cadaueribus pecorum ex leuitate sua in superficie aquarum apparentibus. Nec terra etiam exsiccata est, antequam sol cum itineribus lune et stellarum, et cum omnibus officiis sui ortum et  occasum compleret, nec antequam omnia hec aquas in constituta loca sua ut primum posite fuerant ad se retraherent. Et sic terra per calorem solis in alium modum cocta est quam prius apparuisset. Sol quippe, et luna ac stelle, ceteraque sidera, post casum Ade ante diluuium ex nimio et ualido calore aliquantum turbulenta fuerunt, hominesque tunc in corporibus suis tam fortes erant, ut eumdem calorem tolerare ualerent. Quod etiam nunc feruor magni caloris interdum ostendit, cum prefata sidera ab illo turbida aliquando existunt, quoniam post diluuium aquis ita perfusa sunt, ut in frigore et in calore suo lucidiora quam ante diluuium fuissent existant, terra uero et hominibus  in maiori debilitate et infirmitate postmodum permanentibus quam prius essent. Nam aqua in diluuio totam terram usque ad fundum penetrabilis terre perfundens, in lutum mutauit, sicut et in nouissimo die ad eamdem profunditatem ardebit, quoniam homo ea deinceps non indigebit. Iudicia enim sua Deus per aquam et ignem super hominem exercet, ut quoniam per hec hominem composuit, per eadem etiam homo comprimatur. Et sicut Deus humiditate aque totam terram perfundit, et calore ignis eam componit et firmat, ita et hominem humiditate corporis humectat, atque calore ignis anime eum confortat. Illi autem quos Dominus post diluuium ad procreationem noui generis seruauerat, terribili iudicio Dei quod uiderant perterriti, in timore  Dei ardebant, atque sacrificia sua ad honorem Dei immolare ceperunt.

Quia ex mutatione elementorum uires quoque hominum post diluuium imminute sint, et de correctione eorum ad tempus terrore eiusdem iudicii perterritorum, et de arcu tunc primum pro federe uel signum inter Deum et homines posito.

uII. Sed deinde genus in genus in minoribus uiribus processit quam homines ante diluuium fuissent, ut prefatum est, quoniam cum terra immutata est, uires etiam hominum immutate debiliores facte sunt, quia antiquam insidiatorem subsecuti fuerant, qui gloriam suam in serpentinos mores mutauerat, quoniam serpens astutus est ad decipiendum illum quem decipere uult, et ad fugiendum ab illo a quo fugere querit. Sic et antiquus  hostis facit, cum illum quem superat per dolum mortiferi ueneni infidelitatis decipit, et cum ab illo quo deuincitur uelociter fugit, quia per illum conculcatur, quemadmodum de celo proiectus est. Istud enim tempus in timore Domini ita floruit, quod antiquo serpenti restitit, ne per sufflatum suum obliuio Dei sicut ante diluuium fecerat homini infunderetur. Post diluuium namque Deus nouam terram cum nouo populo fecit, arcum pro signo in nubibus ponens; ne aque omnem terram et omnes populos amplius suffocarent; ostendens etiam quod omnes inimici eius cognoscerent quam magnam potestatem in tremendo iudicio suo super eos haberet. Iudicium quippe Dei magnam fortitudinem inimicos eius ad percutiendum habet,  qui ueritatem diuinitatis destruere uolunt, atque cum igne magnisque tempestatibus post casum filii perditionis, finem omnium mortalium hominum faciet ita ut postmodum nullo modo quidquam mortale appareat.

Quod altera imago tempus illud quod post diluuium sub lege fuit designet, et uarietates diuersi habitus eius, distinctiones temporum ab ipso diluuio usque ad aduentum Domini, uel finem seculi, et qualitates morum hominum qui in eis sunt uel futuri sunt significent.

uIII. Sed altera imago, que predicto angulo uicinior est, faciem manusque hominis sibi inuicem complicatas habet, sed pedes accipitris in se ostendit, designans tempus illud quod post diluuium sub lege in moribus hominum erat, ita usque ad  terminum illum procedens, ubi tam austeritas eiusdem legis claudicabat, in quo intentio et opera eorumdem hominum ad carnalia magis quam ad spiritalia spectantium, absque labore uacabant, in quo etiam gradiendo, acerbitatem et non lenitatem sanciebant, quoniam lex nulli pepercit, sed delinquentem acriter puniuit. Et quasi tunica lignea induitur, quia prefatum tempus ueterem legem spiritales fructus negligentem sibi attraxerat. Que a summitate sua usque ad umbilicum illius apparet candida, quoniam tempus quod ante Ne fuit, qui Creatorem suum cognouit, et se hominem esse sciuit, et edificium sanctitatis primum incepit, et oblationes Deo obtulit, quasi candidum usque ad  Abraham, qui uelut umbilicus fortitudinis erat, surrexit, quia per uoraginem aquarum homines in tantum exterriti fuerant, ut deinde per aliqua tempora timorem Dei per rectitudinem ad se colligerent. Ab umbilico autem usque ad lumbos eius subrubea est, significans tempus quod ab Abraham usque ad Moysen in circumcisione ardens se extendit, quoniam ut aurora solem preuenit, sic Abraham per signum circumcisionis, in qua luxuriam contriuit, humanitatem Filii Dei precessit. A lumbis uero usque ad genua ipsius subgrisea est, ostendens quod tempus illud quod a Moyse legislatore, usque ad Babylonicam transmigrationem fuit, in duritia et asperitate legis, secundum carnem processit, quod et ibi ad multas uanitates incuruari cepit. Et a genibus  usque ad finem pedum illius turbida est, significans tempus quod a Babylonica transmigratione usque ad exterminium eiusdem legis se extendit, ubi Filius Dei uenit, qui ipsam in semetipso totam compleuit. Quod scilicet tempus turbidum in negligentia et in torpore apparuit, quia eadem lex, iam tunc pro dedecore computata, et quasi turbulenta aqua pro nichilo habita, ad casum suum carnaliter tendebat. Nam qui eo tempore sub lege esse uidebantur, solem iustitie orientem scire nolebant, sed solas litteras in tabulis scriptas se inspicere uelle dicebant, nec aliud quidquam in eis intelligendum esse affirmabant. Unde ego qui omnia iuste diiudico, iudicia mea que in Aegypto et in aliis locis super eos extenderam, quando in se ipsis confidebant,  faciendo quod uolebant, nunc super eos quosdam populos misi, qui eos caperent, et in regiones longinquas diuiderent. In hac autem duritia infidelitatis tandiu durabunt, quousque antiquus serpens in quodam errante et perdito homine oculum suum mouebit, quem occulta diuinitas ita occidet, ut ictum illum nec angelus nec homo nouerit, et tunc idem legalis populus cum magnis erumnis ad me respiciet, lugens et plangens quod tandiu deceptus sit. Sed quandiu homines deinde in transitorio seculo permansuri sint, angelo et homini ignotum est. Et predicta imago gladium uelut supra lumbos suos in transuersum positum tenet, quoniam circumcisione uelut in carnali transitu se habuisse demonstrat, ubi tamen ab umbilico uitalium  usque ad lumbos homo per motionem eorum peccat, cum mens hominis ea ad peccandum mouet. Et etiam iudicia Dei puram iustitiam habentia declarat, ita scilicet quod Deus super illum qui membra hominis diuidit, sanguinem eiusdem occisoris fundit, et etiam illum qui se ab eo in aliis malis auertit, iusto examine diiudicatum conterit. Atque immobilis permanens aspectum suum ad occidentem uertit, quoniam homines qui in eodem tempore fuerunt, cum uetus lex uigebat, ad spiritalem intelligentiam se non mouebant, casum quidem antiqui serpentis scientes, multaque pericula uidentes; sed tamen animarum suarum salutem in torpore et in negligentia habentes. Nam igneus  draco uidens quod Deus quosdam seruauerat, quos inundatio aquarum non deuorauerat, magnam iram per flatum suum emisit, intra se furibunde dicens: »Omnes artes meas excitabo, illasque sigillatim excribrabo, quatenus istos quos diluuium non submersit, in aliquibus impedimentis decipiam, et sic eos iterum mihi subiugabo.«

De significationibus hostiarum et circumcisionis et legis que per prophetiam in Patribus incarnandum Dei Filium precesserunt, et de predicatione prophetarum, et quod homo saluari non posset nisi uerbum caro fieret, et de suggestionibus diaboli, quibus homines illudendo decipit, et de modis subuentionum quibus semper Deus resistit.

IX. Itaque tempus hoc post diluuium a Ne usque ad Filium meum incarnatum se extendit, qui in se  credentes ad spiritalem intellectum conuertit, ubi et aliud tempus non secundum carnem, sed secundum spiritum ad uitam processit. In Ne enim multa miracula ostendi, sicut etiam in prima apparitione in Adam quamplurima miracula perfeci, quoniam ut in Adam omnes nascituros homines preuidi, ita etiam in Ne nouum seculum resurrecturum presignaui. De germine namque isto fortissimi et uelocissimi prophete surrexerunt, qui linguam suam acuentes, ea que in Spiritu sancto uidebant, fiducialiter protulerunt, scilicet quia Deus uerbum suum, quod in ipso ante euum fuit, in mundum missurus esset. Et hoc sic incarnatum est, ut totus mundus inde miretur, atque ad hoc miraculum lingue ipsorum uelociter mundum transibant, cum  speciosum pro filiis hominum ad terras uenturum affirmarent. Sed et rationalitas dictat, et secundum dictatum opus exercetur, quia si dictatus non procederet, opus non subsequeretur. Mundum enim et hominem Deus in uerbo suo dictauit. Nam uerbum, quod sine initio est, opus quoddam dictauit, de quo mundum indumentum sibi induit, ut quando homo peccasset, si Deum confiteretur cum eodem indumento eum ad se retraheret; et ideo si idem uerbum indumentum hoc non induisset, homo non saluaretur, sicut nec perditus angelus saluabitur. Et unde esset hoc quod Deus non haberet possibilitatem illum loco suo restituere qui ab eo recesserat, cum eum penitens confiteretur? Quemadmodum enim omnipotenti Deo placuit ut hominem  faceret, ita et ipsi placuit ut illum redimeret, qui in eum confidit. Quapropter prophetiam occulte exspirauit, et eam obumbratam misit, usque dum opus suum perficeret; sed antequam illud ad profectum duxisset, per precurrentia signa ipsum demonstrauit. Nam Ne arcam ostendit, Abrahe circumcisionem dedit, Moysen autem legem docuit, quatenus motio libidinis, que sicut serpentis lingua mouetur, per istos confunderetur; et ut diabolus per animalia hominem deceperat, antequam Sanctus sanctorum ueniret, per animalia in ceremoniis Dei idem diabolus conculcaretur.

Et hec tria signa, uidelicet hostia, circumcisio et lex, Filium Dei precurrebant, eaque ipse pati et  finiri in se uoluit secundum uerba inspirationis prophetarum, qui et de Deo et de omnibus malis aquilonis loquebantur, quia quandiu antiquus serpens contra Deum pugnare uult, sicut etiam in celo contra eum pugnauit, homines inuadit, eis suadendo ut et ipsi Deo se opponant, et illud quod oculis et manibus palpant pro Deo colant, quemadmodum in Baal et in aliis idolis eis ostendit. Sed ut Deum nemo comprehendere ualet, nec opus ipsius quisquam ad finem perducere potest, ita nec diabolus hominem cognoscere ualet, nisi prius per suggestionem ipsius homo ad eum anhelet, et tunc in nequitia sua multum gaudet, quod opus Dei sic deludendo uincat. Nam cum hominem operari posse scutit, necdum cognoscit quid ille operari uelit, et  cum eum ad Deum anhelare intellexerit, ita ut ipse opera sua in Deo ponat, quia per illum creatus est, mox suggestione sua ad ipsum accedit dicens: »Cum tu possibilitatem faciendi que uolueris habeas, quare opus tuum ab alieno queris? Et quid nocebit te, quod opera que operari potes facis, cum ille quem creatorem tuum esse dicis, opus suum ut uoluit, fecit?« Et sic suggerendo eum decipit. uentus itaque aquilonis suggestionem et persuasionem istam designat, quia sicut ille domum totam destruit et euertit, ita et hec diabolica sufflatio rectos sensus hominis in hanc obliuionem ducit, ut inspirationis Dei obliuiscatur, et ad Deum suspirare non possit. Spiramen quoque anime illius quod ad Deum anhelare deberet abscidit, atque ad  peccata que per corpus suum perpetrare potest ipsum accendit. In sufflatu etenim huius fetide suggestionis confidit quod animas etiam rationalium hominum ad se trahere possit, quemadmodum et uermis in luto iacens, ex suco immunditie sue alios uermes procreat. Ipse namque homines in hec praua et fetentia opera perduxit, quod genua sua ad Baal et ad reliqua idola flexerunt, ex quorum ore immundus spiritus sonuit et loquebatur, incesta opera eos docens. In initio enim a generatione in generationem populi processerunt, quorum horribiles mentes propter gustum carnis sue a Deo recesserunt. Sed tamen, ut predictum est, per arcam Deus iustitiam protulit, per circumcisionem, que uelut chalybs erat, mortem uulnerauit, ita ut etiam  libido quam serpens exsufflauerat, per illam denudata sit; per legem uero, quam digito suo scripsit, illam confudit, hoc reuoluens, quod hominem digito suo fecerat, ministerio hominis, scilicet creatura quam Deus illi dedit prius precurrente, de qua homo munda animalia sumens, hostiam omnipotenti Deo primum obtulit. Quod autem Abel incepit, hoc lex totum perfecit, significans quod homo qui hostiam de animali de quo alitur offert, se ipsum hostiam Deo offerat. Et ut sol lunam sibi subditam tam crescentem quam deficientem habet ita et Filius Dei uerus Sol legem in se habuit, que in ipso creuit, cum eam compleuit, et que in ipso finem accepit, cum se ipsum Deo Patri immolauit.  Et ut per mortem eius eclipsis solis facta est, qui iterum per totum mundum effulsit, sic idem Filius Dei uoluit ut homo secundum ipsum luceat, mortem eius inspiciendo, et in illa considerando quid facere debeat. Quemadmodum etiam aratrum cum iumentis terram euertit, in quam semen magnum fructum faciens seminatur de quo homines pascuntur, ita etiam scriptas litteras in preceptis Dei legalis populus tenuit, sed fructu illorum saturatus non est, quia quod in litteris absconditum fuit non cognoscebat. Filius autem Dei per semina uerborum suorum credentibus reuelauit quod carne et sanguine ipsius saturati uitam habeant, et hoc idem in diuinis secretis absconditum per seipsum manifestauit.

 De innumerabili multitudine fidelium diuersis modis in hac uita tam in exercitiis quam in mortificatione uitiorum pro honore Dei et sua salute uiriliter obcertantium et diuersa pro meritis premia munere Dei percipientium.

X. Quod autem quasi alias innumerabiles hominum imagines per totam australem plagam sicut nubem in ere fluentem uides, hoc est quod multitudo credentium qui Filium Dei in ardenti iustitia imitati sunt et imitantur, mentes suas ad celestia eleuantes, de uirtute in uirtutem ascenderent et ascendunt. Quorum alii in capitibus suis uelut coronas ferunt, quoniam isti cum mentes suas sursum erigunt, iustis et sanctis desideriis cordium suorum animabus suis ornatum supernorum premiorum imponunt, quia bona desideria initium  bone inceptionis sunt, alii ut palmas ualde ornatas in manibus suis tenent, quoniam uictoriam boni certaminis in operibus suis ostendunt; alii ut fistulas, id est mercedes, quas in timore et amore Dei per doctrinam suam promeruerunt; alii, ut citharas, uidelicet premia dure et anguste uie, que ad uitam ducit; alii ut organa, quia multiplices uirtutes, que in laudibus ad Deum tendunt, in eis apparent; sonusque eorumdem instrumentorum quemadmodum dulcis sonus nubium intonat, quoniam laudes que in predictis uirtutum dignitatibus et remunerationibus resonant, exoptabili merito in uirtutibus operantium, mentesque suas ad celestia extollentium consonant, quia secundum quod homines bona in rectitudine facientes promerentur,  mercedes eorum in remuneratione erunt. Mentes itaque fidelium, ut prefatum est, uelut nubes discurrunt, cum in desiderio anime in quo beatus homo querit a Deo opus quod operetur, nunquam saturatur, sicut nec riuuli de mari fluentes, ab inundationibus suis desistunt. Et quoniam sancta desideria, que initium omnium bonorum existunt, ipsis hoc modo ut prefatum est infixa sunt, Deus cum celesti militia eos coronat, quia ipsi ita adherent, quod nullo modo ab eo separabuntur. Ordinatio enim Dei in creaturis primum designauit quod homo in spiritali uita reuiuificari debuit, quia cum in lege quedam pecora ligari, occidi ac comburi, eorumque sanguinem spargi precepit,  quosdam homines sicut nubes currentes, et ad ipsum respicientes, in amore eius torqueri, et occidi, atque sic immolari premonstrauit. Et quoniam isti ubera uirtutum sugunt, quatenus luxuriam aliaque uitia fugiant, uictoriam palmarum ferunt, cum etiam sanguinem suum effundunt, antequam per opera infidelitatis ex reti iustitie cadant; sic duobus modis se cruciantes, uidelicet contra corpus suum pugnando, atque per ordinationem Dei sanguinem suum effundendo. Unde etiam angelis qui Deo semper assistunt assimilantur. Qui autem per doctrinam omnipotentis Dei officium suum exercent, alios docendo, fistulis sanctitatis resonant, cum per uocem rationalitatis iustitiam in mentes hominum canunt; sicut etiam uerbum dictat,  et sonus resonat, et ut per sonum uerbum auditur, et circumdatur, quatenus audiri possit. Et ut per fistulam uox multiplicatur, ita in timore et amore Dei uox doctoris in hominibus multiplicari debet, ubi fideles congregat, et infideles fugat. Hoc modo et alii exsurgunt, qui se ipsos contemnunt et abiiciunt, in uirginitatis pudore se constringentes, uoluptatemque seculi pro pena habentes, atque in angelicis laudibus perseuerant, et sicut aquila in pleno desiderio cordium suorum ad Deum uolant, similes aurore que solem precedit existentes, et cum oculis columbine simplicitatis Deum semper intuentes. Quapropter et in citharis Deum cui hoc modo adiuncti sunt, huiusmodi laudes referunt, quas humana scientia nequaquam explicare potest.  Sed et alii sunt qui innumerabiles uirtutes quemadmodum manipulos in preceptis Dei ad se colligunt, atque humilitati regine uirtutum in organis militant, cum se ipsos quasi ad terram pro Dei timore et amore prosternunt. Humilitas enim ipsam imitantibus celum aperit, eamque negligentibus illud claudit, ita ut nulla persecutione inimicorum reserari possit, superbiamque in infernum deiicit, qui hereditas hominum elatarum mentium est. Atque cum his qui cum ea militant in celo dominatur; quia sicut cum generibus uocum organa ad sonum laudis conuertuntur, ita Deus laudes hominum ad similitudinem angelorum constituit, quoniam ut celestis exercitus in conspectu Dei superbiam superauit, ita et homines qui se a malis  continent, superbiam in semetipsis semper superant. Homo namque opus dextere omnipotentis Dei, quod ipsa operata est existit, chorumque perditorum angelorum implebit, et ideo etiam in defensione bonorum angelorum est. Et in his duobus ordinibus angelorum et hominum Deus ualde delectatur, uidelicet in laudibus angelorum, ac in sanctis operibus hominum, quia cum his secundum uoluntatem suam omnia perficit, que sic in eternitate prescita fuerant. Angelus autem coram Deo stabilis est, homo uero instabilis, et ideo conuenienter opus hominis deficit; laudes autem angelorum non deficiunt. Celum quoque et terra Deum tangunt, quoniam per ipsum facta sunt,  et ad gloriam Dei sunt; sed quia homo mortalis est, diuine reuelationes que prophetis et sapientibus aliquando manifestantur, uelut umbra multoties obnubilantur. Cum autem homo ex mutabilitate immutabilis fuerit, tunc claritatem Dei cognoscendo uidebit, et cum Deo permanebit, quemadmodum Dauid seruus meus in uoluntate mea dicit:

uerba Dauid ex psalmo LXII ad idem pertinentia, et quo sensu accipi debeant.

XI. »Et in uelamento alarum tuarum exsultabo; adhesit anima mea post te, me suscepit dextera tua.« Huius sententie intellectus hoc modo, accipiendus est: In defensione protectionum tuarum, o Deus, gaudebo, cum a grauedine peccatorum liberatus  fuero; et quia desiderauit anima mea in bonis operibus uenire post te, idcirco me alta suspiria trahentem et ad te uociferantem collegit potentia fortitudinis tue, quatenus amodo ab inimicis meis saluus sim. Nam ego opus sum quod operatus es, quoniam ante antiquitatem dierum in ordinatione tua habuisti, quod me hoc modo faceres, ut omnis creatura mihi adesset; et cum me creares, mihi secundum te operari dedisti, sicut etiam tu me feceras, unde tuus sum, carnemque immaculatam sicut te Creatorem decuit induisti, et sic fimbriam uestimenti tui dilatasti. Quapropter etiam cum laudibus celum mouisti, illudque cum uarietate omnis ornatus in circumcinctione angelorum circumdedisti, qui ad plenum mirari non possunt,  cum se uelut in circumcinctione cinguli laudum circumdant, quod hominem sic fecisti, quia cingulo laudis illius qui celestem gloriam recusauit, cum ab ipso euanuit, hominem circumcinxisti, eumque indumento tuo ita firmasti, ut amodo in laude non euanescat. Sed et angeli mirantur, quia de mortali Adam uestimentum tuum tulisti, quod tamen ideo fecisti, quatenus idem transgressor reuiuisceret, et ut diuina claritas, que nulla sciscitatione experimenti finiri potest, celesti angelo claresceret dicens: »In conspectu meo semper es, et ideo reuocatione non indiges, sicut ille qui per indumentum meum inuentus es, quoniam ad plenum me non negauerat, cum per alium seductus  fuerat. Cum enim similitudinem meam quesiuit mortalis factus est, unde et per cruciamenta indumenti mei reuocandus erat, ne societas fraternitatis tue in ipso periret, quia quamuis te sine carne, et eum cum carne creauerim, utrumque tamen uirum feci. »Tali modo occulta Diuinitas, que tota iusta est, et que a nullo perfecte uidetur, nisi quantum se ipsa reuelare dignatur, angelo qui in celestibus sine casu permanserat se ostendit. Ipsa namque in comprehensione dextere sue plenitudinem hanc habet, ut nullus, qui cum pupilla oculi fidei ipsam inspicit pereat, quoniam illi qui eam oculo fidei non inspiciunt, ab aspectu ipsius euanescunt, sicut et perditus angelus et ei consentientes perierunt.  Cum enim Deus omnia creasset, omnia etiam bene ordinauit, illis uidelicet premia meritorum, qui ad eum aspiciunt; illos autem diiudicando, qui in eum respicere nolunt, ut predictum est.

Quia per uerbum sine initio ex Patre ortum omnia creata, et per idem uerbum in uirgine carnem factum, homo redemptus sit.

XII. Et hec omnia per Filium Dei incarnatum reuelata sunt, quia qui in eum credunt saluabuntur, qui uero se ab illo auertunt condemnabuntur, quoniam ipse non de radice terre, sed de integra uirgine per uoluntatem Patris processit, ante Incarnationem suam cum Patre omnia creans, post Incarnationem uero suam hominem quem plasmauerat saluans, quia formam hominis absque peccato induit et per  hominem quem creauerat redemit; quod nullus alius facere potuit quam ille qui hominem creauerat. Nam cum Adam simplex et lucidus filius esset, uigilans et dormiens exstitit, quatenus per spiritum saperet, et per somnum caro illius requiesceret, et sic in immutabilem terram uoluptatis ductus est, ut per spiritum immortalitatem cognosceret, et ne per exteriorem uisum oculorum inuisibilia negaret. Immortalis quidem uita nullam nebulosam lucem habet, quemadmodum formatus oculus, qui per modicum tempus uidet, quia illi tenebre iterum accedunt; et hoc homo patitur, quoniam oculus ipsius nebulosa pelle obductus est. Et pupilla oculi uisum interiorum oculorum qui carni ignotus est ostendit; palpebra uero uirum carnis qui exterius  funditur demonstrat. In duobus itaque modis scientie omne opus hominis perficitur. Scientia namque interioris uisus hominem diuina docet, sed hoc caro prohibet, scientia autem obcecata nocturnalia opera secundum uisum serpentis operatur, qui lumen non uidet. Unde et ab operibus lucis quoscunque potest auertit, sicut et in Adam fecit, cum in ipso lumen uitalis scientie disturbauit. Scientia quoque in Adam uelut prophetia fuit, et hec usque ad Filium Dei hominem factum perdurauit, ita quod ipse illam per se illustraret, quemadmodum sol totam terram illuminat, et quod omnia que predicta sunt, scilicet que ante legem, et sub lege facta dignoscuntur, spiritualiter in se compleuit, cum se totum  superno Patri obtulit, ut etiam scriptum est.

uerba Dauid ex psalmo CIII ad hoc ipsum spectantia, et quomodo intelligenda sint.

XIII. »Qui ponis nubem ascensum tuum, qui ambulas super pennas uentorum.« Huius sententie intellectus hoc modo accipiendus est: Domine Deus, tu es ille qui facis iusta et recta desideria fidelium esse ascensum tuum, ita ut regnes in cordibus illorum, et qui etiam itinera tua dirigis super uerba et scripta doctorum, ubi illos excellis, quia sine macula incedis, nullum delictum in te sentiens. Quapropter et nubes ascensus tui sunt, quas uelut scalam tibi fecisti, cum per indumentum tuum, o Fili Dei, eas ascendisti, quod de unica et integerrima uirgine, cuius claustrum nullus unquam aperuit,  nec tetigit, assumpsisti, quia uelut ros in terram, ita in eam intrasti, nec de radice uiri, sed de diuinitate radicatus es, quemadmodum radius solis terram confouet, ut germen suum proferat. Ex ipsa quoque sicut in ipsam absque omni corruptione et dolore, quasi in somno existi, sicut etiam Eua a dormiente uiro sumpta est, quam idem uir sine uulnere cum gaudio inspexit, et ita etiam unica uirgo Filium suum in sinu suo cum gaudio amplexa est. Et Eua non ex semine, sed ex carne uiri creata est, quoniam Deus illam in eadem ui creauit, qua et Filium suum in uirginem misit, nec Eue uirgini et matri, nec Marie matri et uirgini alie postmodum similes inuente sunt. Hoc modo Deus forma hominis se induit, deitatemque suam cum illa obtexit, que angelis  in celo uisibilis est, quod habitaculum eius existit. Unde etiam et homo, quem in altitudine et latitudine ac in profunditate formauerat habitaculum eius est.

Quia Filius Dei in his que per carnem gessit uel pertulit, uniuersa que et ante legem et in lege de ipso uel typicis factis significata, uel mysticis uerbis prenuntiata sunt, compleuerit; et quod post ascensionem suam instar duodecim uentorum seu duodecim signorum celi, misso Spiritu duodecim apostolos roborans, et per predicationem eorum mundum illustrans omnia in melius conuertit.

XIu. Iste Filius Dei incarnatus omnia preterita miracula, que eum precesserant, in semetipso compleuit, ut supra dictum est. Nam in infantia sua cum Herodes illusus est a Magis, querens eum perdere,  casum antiqui serpentis ostendit, qui celestia studebat perturbare. In pueritia autem sua tempus quod ab Adam usque ad Ne erat demonstrauit, cum contra ignorantiam Ade magnam sapientiam in se habuit, ita ut eum nulla macula peccati tangeret, ubi etiam estimatio diaboli, qui hominem ex toto perditum esse putabat, per hoc decepta est, cum nesciret quod Deus humana forma indutus fuisset. Omnes enim qui eum tunc uidebant et audiebant admirabantur dicentes: »Talia nunquam uidimus nec audiuimus qualia in hoc puero sunt,« scilicet quod in simplici et in indocta pueritia, magne profunditatis sapientia apparet. Hec dicentes nesciebant eum radicem esse scientie angelorum et  hominum, nec illum de quo angeli et homines radicati sunt. Ipse quoque in humanitate sua erexit illud quod per Adam defecerat, uidelicet reuelationem iustitie, quoniam omne opus suum patri suo ascripsit, et sicut arbor de uiriditate radicis grossos suos profert, ita et ipse in diuinitate de qua in humanitate radicauit, uniuersa opera sua perfecit, quia ab illa uenit, et cum illa absque omni diuisione est. Sed et in carne sua in melius sordida opera hominum reparauit, et doctrina sua cum inspiratione Spiritus sancti, sanctitatem eos induit, atque tali modo uelut quodam diluuio dimersos et peccatis mortuos, ad uitam iustitie reuocauit, quemadmodum et sub Ne presignatum fuerat. Idem autem Filius Dei in carne iuuenis apparens, tempus a Ne  usque ad Abraham cui circumcisio iniuncta est in se declarauit, quoniam ipse in aquam se mittens, illamque in corpore suo sanctificans, magnas quoque uirtutes faciens, ostendit, quod homines post diluuium sanctius quam ante diluuium uiuentes, atque incesta que prius dilexerant repudiantes, ab iniustitia obliuionis Dei cessabant, ita ut nuditas incesti operis, in confusionem duceretur. Castitas quippe in eodem Filio Dei luxuriam conculcauit, atque fune magisterii eam ligauit; ipsamque per abstinentiam peccatorum sibi seruire cegit, quia ipse Filius Dei omnem iustitiam per se ostendens et docens, eam per abscisionem peccatorum in humanitate sua perfecit, quemadmodum etiam circumcisio, que in uno loco ad confusionem serpentis  facta est, manifestauit. Sed cum deinde carnalia precepta, que per Moysen data sunt, in semetipso complesset, ligaturam uinculorum ceteraque opprobria passus, uiuaque hostia in cruce pro ouibus suis factus, a seculo declinauit, uelut dies a nocte separatur, quia postquam plurima signa fecerat, et per semetipsum multa occulta miracula ostenderat, de terra ablatus est. In passione et in morte quoque sua manifestauit Babylonicam potestatem, cum filii Isrel in captiuitatem ducti sunt, sicut et ipse gentibus ad crucifigendum traditus est. Et tunc discipuli eius tristes effecti sunt, sicut et prefati captiui letitiam deponentes, organa sua in lugubres uoces mutauerunt. Qui tamen a morte resurgens, discipulisque in quamplurimis argumentis apparens, reuersionem  prefatorum captiuorum per hoc notauit. Atque ubi eosdem discipulos ire in orbem uniuersum iussit, quatenus credentes baptizarent, et eos post ascensionem suam infusione Spiritu sancti confortauit, ne diuersis tribulationibus aduersariorum uicti succumberent, sed ut illos gloriosis miraculis superarent, ueterem legem carnaliter finitam ipsamque in spiritualem uitam esse conuersam demonstrauit. Eos quoque, quantum capere potuerunt, docebat, quia eum nondum ut in diuinitate sua est uidere ualebant, quemadmodum homo qui formam alterius inspicit, sed tamen animam eius intueri non preualet. Nam cum Pater eum in cor suum unde exierat, et ubi nunquam deerat retraxit, sicut homo  anhelitum suum in se reducit, omnes exercitus angelorum, omniaque celestia arcana eum Deum et hominem palam uidebant. Unde et ipse discipulos suos illo igne tangebat, de quo in uentre matris sue conceptus est, fortissimamque uim super uim leonis, qui bestias non timet, sed capit, in igneis linguis illis infudit, ne homines uererentur, sed ut eos caperent. In aliam enim uitam quam prius non cognoscebant Spiritus sanctus eos mutauit, spiramineque suo eos ita suscitauit, quod se homines esse nesciebant. Atque in maiore et fortiore parte ipsos uisitauit, quam ullum antea seu postea uisitaret, quoniam prophete plurima per Spiritum sanctum loquebantur, multique plurima miracula post eosdem discipulos faciebant; nullus tamen  eorum igneas linguas uidebat. Per hoc etiam quod exterioribus oculis igneas linguas uidebant, interius sic confortabantur, ut omnis timida motio periculorum eis ita in uenis auferretur, quatenus in nullo periculo terrorem aut timorem haberent; quam fortitudinem diuina uis ipsis in igneis linguis infixerat. Omnipotentem enim Patrem decebat, ut hunc duodenum numerum quem Filio suo coniunxerat conseruaret, quatenus iidem discipuli alios docerent, que ab eo audierant. Et sic etiam Deus firmamentum constituit, et firmitatem ipsius cum flatibus duodecim uentorum, et duodecim signis currentium mensium composuit, et ut idem firmamentum omnia officia sua cum igne perficit, ita et isti in omnibus miraculis igne Spiritus sancti firmati  sunt, quoniam doctrina eorum ut flatus uentorum in omnem terram exiuit, et ut sol illuxit, atque martyria ipsorum uelut cum austro ardebant. Menses enim cursum suum cum omnibus illis que firmamentum sustentant perficiunt, et Deus cum ueridicis hominibus istis omnia signa sua in catholica fide compleuit, ac decimum numerum, qui homo est, quem dragma illa significat, quam sapientia inuenit, per Filium suum ad celestia reduxit. Sic Unigenitus Dei et Filius uirginis, cuius nomen est Stella maris, de quo omnia flumina exeunt, et ad quod iterum redeunt, quemadmodum et de eodem Unigenito Dei omnes saluationes animarum uenientes, iterum in ipso manent, omnia que predicta sunt, que ante eum in lege, seu ante legem  fuerunt, per semetipsum perfecit. Omnia quoque in meliorem statum conuertit, ita ambulans super pennas uentorum, id est in prefatis mirabilibus excellens facta patriarcharum et uerba prophetarum, ad documenta scriptaque omnium doctorum, atque in humanitate sua super omnem creaturam que homo est uolans; omnemque creaturam a Patre suo in hereditatem accipiens, ut etiam discipulis suis loquebatur dicens:

uerba Christi in Euangelio de potestate a Patre sibi tradita loquentis et quomodo intelligenda sint.

Xu. »Omnia tradita sunt mihi a Patre meo .« Huius sententie intellectus hoc modo accipiendus est: Ego qui uerbum et Filius Dei sum a Patre meo exiui, a quo mihi tradita sunt  omnia que ipse predestinauerat, producens in formas, quemadmodum uerba proferunt cogitationes que in corde latent. Ad quem iterum uado Incarnationis mee dispensatione completa, opere scilicet quod mihi commisit in eadem eternitate qua semper ante euum cum ipso eram inseparabiliter manens, qui me propter numerum supplendum quem constituerat misit. Et sicut in excelsis creandi potestatem, sic etiam in inferioribus mundi partibus quod creatum perierat, ab eo reparandi potestatem accepi. In uera namque Dei prescientia omnia ut futura erant eternaliter latuerunt, que postea per uerbum suum; scilicet Filium suum creauit; cui etiam liberandi que creauerat, ac regendi potestatem  commisit, et sic omnia Filio suo tradita sunt, qui ante euum in deitate Patri ceternus erat, et consubstantialis.

Quia prophetarum uerba ante Incarnationem Domini obscura et ignota intelligi non poterant; sed Christus secundum ea uiuens in mundo, et hec adimplens intelligibilia reddiderit, et quod per aquam baptismi et originale et actualia peccata in fide Trinitatis abluantur.

XuI. Filius namque Dei ambulabat super pennas uentorum, quoniam prophete penne uerborum Spiritus sancti fuerunt, quia ut Spiritus sanctus eos inspirauerat, sic ipsa loquendo prophetabant. Atque in hoc exemplum eidem Filio Dei dederant, quoniam secundum quod ipsi de eo predixerant, ita et ipse in mundo manens faciebat, hominemque  humero suo ad celos et ad paradisiaca loca ut prefatum est reportauit. Supernam autem mansionem et paradisiacum locum Deus hoc modo constituit, sicut homo qui edificia subditis suis edificat. Atque in hec eadem loca Filius Dei animas fidelium in precepto Patris sui a tartareis locis ereptas secum tulit, ut homo ille facit, qui ciuitatem suam cum paucis hominibus primum comprehendit, quam postea magna multitudine implet. Omnipotens itaque Deus ante Incarnationem Filii sui hec omnia presignauerat, hominique creaturam ad operandum concesserat; sed solus homo erectus uisu suo sursum ad celum aspicit, cetera autem animalia ad terram prona et homini subdita sunt; et sic homo per rationalem spiritum inexstinguibilis est,  per carnem uero cum uermibus putribilis. Et prophetia uerbis infantium similis erat, quorum uerba intelligi non possunt, sed postquam maturiores fuerint, tunc uerba ipsorum intelliguntur, et sic ante incarnatum Dei Filium prophetia ignota fuit, nec intelligebatur, in Christo autem aperiebatur, quia ipse radix ramorum omnium bonorum existit. Radix enim primum gramen profert, et gramen germen, deinde germen ramos, rami uero flores et flores fructum, et sic etiam et radix Adam ostendit, gramen patriarchas, germen prophetas, rami sapientes, flores uero legalia precepta, fructus autem Filium Dei incarnatum, qui per aquam fideles et credentes in remissionem peccatorum reduxit. Per aquam enim omnem blasphemiam peccatorum  mundauit, que in Adam surrexit, et quemadmodum ignis per aquam exstinguitur, ita et originale crimen ac cetera peccata in lauacro baptismi abluuntur, et quoniam Spiritus sanctus in aquam uenit, hominem per circumcisionem peccatorum mundauit. Animam quoque eius, que per deceptionem antiqui serpentis uenenosa fuit, sanctificauit, ita ut illa in communione uere fidei deinceps tabernaculum ipsius existat. Quapropter de illo qui in baptismo remissionis peccatorum non abluitur, Dauid inspiratione mea loquitur dicens:

uerba Dauid ex psalmo CIII, et de his qui in baptismo per infidelitatem remissionem delictorum non percipiunt, et de his qui in eo per fidem mundantur.

 XuII. »Posuisti tenebras, et facta est nox, in ipsa pertransibunt omnes bestie silue.« Huius sententie intellectus hoc modo accipiendus est: O Deus et rector, qui omnia iuste dispensas, tu posuisti recto iudicio tuo tenebras penarum ad uindictam malorum, de quibus etiam erecta est nox, quod perditio est reproborum, quia dum increduli in tenebris infidelitatis sunt, tenebras mortis incurrunt. Et sic deinde eternaliter in perditionem ruunt, et in ipsa nocte fidei luce carente pertranseunt omnes qui feroces sunt in tyrannide, et infructuosi in incredulitate, quoniam dum infidelitatem non deponunt, et ad te Deum per gratiam baptismi non currunt, quasi nunquam fuerint, in obliuionem ibunt.  Sed fidelis ille est qui, deposita tenebrositate incredulitatis, et fugata nocte eterne damnationis, pertransit uniuersos mores bestiales, atque infructuosas actiones, se ad uitam conuertens, quam ille qui uita est attulit, diabolo quoque renuntians, et in lauacro baptismi se mundans. Filius enim Dei discipulis suis hominem in aqua regenerandum esse euangelizauit, alioquin in celum non leuaretur, nisi prius per aquam et Spiritum sanctum a peccatis  mundaretur, quia cum homo seminatur ex patre in matrem missus, et ex ea generatus, in baptismo inspirationem Spiritus sancti recipit, et sic etiam particeps sanctitatis fit; infidelis autem a sanctitate proiicitur, et in penalia loca mittitur. uerba autem hec fideles deuoto cordis affectu percipiant, quoniam per illum qui primus et nouissimus est, ad utilitatem credentium edita sunt.




uISIO OCTAuA.


 uisio breuis de tribus imaginibus, et descriptio status uel habitus earum, et de ordinibus sanctorum coram eis apparentibus.

I. uidi etiam quasi in medio prefate australis plage tres imagines, duas uidelicet in quodam purissimo fonte stantes, circumsepto et ornato superius rotundo et perforato lapide, uelut in ipso radicate essent, quemadmodum arbores in aqua interdum crescere uidentur, alteram quidem purpureo, altera autem candido fulgore ita circumdata, ut eas perfecte intueri non possem. Tertia autem extra eumdem fontem supra prefatum lapidem illius stabat, candida ueste induta, eiusque facies tanta claritate fulgebat, ut ipsa claritas faciem meam reuerbaret. Et coram eis beati ordines sanctorum  uelut nubes apparuerunt, quod diligenter intuebantur.

uerba prime imaginis, uirtutis scilicet caritatis, magnificentiam operum suorum in angelis et hominibus, et in doctrina prophetarum et apostolorum enarrantis, et excellentiam uirtutum sapientie et humilitatis summa laude extollentis.

II. Prima autem imago dicebat: Ego caritas uiuentis Dei claritas sum, et sapientia mecum opus suum operata est, atque humilitas que in uiuo fonte radicauit adiutrix mea exstitit, ipsique pax adheret. Et per claritatem que ego sum uiuens lux beatorum angelorum fulminat, quoniam sicut radius a lumine fulget, ita claritas hec beatis angelis lucet, nec esse debuit quin luceret, sicut nec lux  absque fulgore est. Ego enim hominem scripsi, qui in me uelut umbra radicatus fuit, quemadmodum umbra cuiusque rei in aqua conspicitur. Unde et uiuus fons sum, quia omnia que facta sunt uelut umbra in me fuerunt, et secundum umbram hanc homo factus est cum igne et aqua, quemadmodum et ego ignis et aqua uiua sum. Quapropter et homo in anima sua habet, ut queque secundum quod uult ordinet. Omne autem animal umbram habet, et quod in ipso uiuit, ut umbra in eo hac et illac uadit, et cogitationes in rationali animali sunt, in brutis autem animalibus non, quoniam illa tantum uiuunt et sensus habent quibus cognoscunt quid fugere, uel quid appetere debeant; sed tantum anima a Deo spirata rationalis est. Claritas quoque  mea prophetas obumbrauit, qui per sanctam inspirationem futura predixerunt, ut in Deo omnia que facere uoluit antequam fierent umbra fuerunt; sed rationalitas cum sono loquitur, et sonus uelut cogitatio est, et uerbum quasi opus. De umbra autem hac scriptura Sciuias processit per formam mulieris, que uelut umbra fortitudinis et sanitatis erat, quoniam uires iste in ea non operabantur. uiuens itaque fons Spiritus Dei est quem ipse in omnia opera sua diuidit, que etiam ab ipso uiuunt uitalem uitam per eum habentia quemadmodum umbra omnium in aqua apparet, et nichil est quod manifeste hoc uideat unde uiuit; sed tantummodo illud sentit per quod mouetur. Et ut aqua illud quod in ipsa est fluere facit, sic et anima uiuens  spiraculum est, semper in homine manens, eumque sciendo, cogitando, loquendo et operando quasi manare facit. In umbra quoque hac sapientia equali mensura omnia metiebatur, ne aliud pondere suo aliud excederet, et ne etiam aliud ab alio in contrarium moueri posset, quoniam ipsa superat et constringit, omnem diabolice artis malitiam, quia ante initium omnium initiorum fuit, et post finem eorum in fortissima ui sua erit, nec ullus resistere ualebit. Nam nullum in auxilium suum uocauit, nec ullius eguit, quoniam prima et nouissima fuit, nec ab ullo responsum accepit quia prima et cunctarum rerum institutionem operata est. Et in se ipsa, et per se ipsam constituit omnia pie  et leniter, que etiam a nullo inimico destrui poterunt, quoniam inceptionem et finem operum suorum excellenter uidit, que omnia pleniter composuit, ita ut etiam omnia per ipsam regantur. Ipsa quoque opus suum inspexit quod in umbra aque uiue in rectam constitutionem ordinauit, cum etiam per hanc predictam et indoctam muliebrem formam quasdam diuersarum rerum naturales uirtutes, quedamque scripta uite meritorum nec non et quedam alia profunda mysteria aperuit, que illa in uera uisione uidens ualde debilitata est. Sed ante omnia hec sapientia uerba prophetarum, uerbaque aliorum sapientium, nec non et Euangeliorum in uiuo fonte hauserant, eque discipulis Filii Dei commiserat, quatenus flumina uiue aque per illos in totum orbem  diffunderentur, quibus homines uelut in rete ducti ad saluationem reducerentur. Fons utique saliens uiuentis Dei puritas est, et in ipsa claritas eius resplendet, in quo splendore Deus cum magno amore omnia complectitur, quorum umbra in salienti fonte apparuit, antequam Deus ea in formis suis prodire iussisset. Et in me caritate omnia resplenduerunt, splendorque meus formationem rerum ostendit, sicut umbra formam indicat, atque in humilitate que adiutrix mea est, per iussionem Dei creatura processit, in eademque humilitate Deus ad me se reclinauit, quatenus arida folia que ceciderant, in ea beatitudine releuaret, qua omnia que uult facere potest, quoniam illa de terra formauerat, unde et post casum ea liberauit. Nam homo pleniter  factura Dei est qui celum respicit et terram dominando conculcat, et omnibus creaturis imperat, quia per animam altitudinem celi aspicit. Quapropter et per illam celestis est, sed per uisibile corpus terrenus existit. Deus itaque honinem in imis iacentem in humilitate collegit contra illum qui in confusione de celo proiectus est, quoniam cum antiquus serpens per superbiam scindere uellet angelorum concordiam, Deus ipsam forti potentia sua tenuit ne per rabiem illius laceraretur. Satan enim in altis gloriam magnam habens in se computauit se posse facere quecunque uellet, ne ob hoc gloriam siderum perdere, sed omnia habere uolebat, et ideo cum ad omnia inhiaret, perdidit totum quod habebat.

 Quod quecunque Deus operatus est in caritate, humilitate et pace perfecerit, et expositio prescripte uisionis sub imaginibus harum trium uirtutum ostense.

III. Iterumque uocem de celo ad me dicentem audiui: Omnia que cunque Deus operatus est, ea in caritate, in humilitate ac in pace perfecit, quatenus etiam homo caritatem diligat, humilitatemque apprehendat, pacem quoque teneat, ne cum illo in interitum uadat, qui uirtutes istas in primo ortu suo subsannabat. Nam uides etiam quasi in medio prefate australis plage tres imagines, duas uidelicet in quodam purissimo fonte stantes, circumsepto et ornato superius rotundo et perforato lapide,  uelut in ipso radicate sint, quemadmodum arbores in aqua interdum crescere uidentur, que in fortitudine ardentis iustitie tres uirtutes in nomine sancte Trinitatis sunt, quarum prima est caritas, secunda humilitas, tertia pax. Charitas quidem et humilitas in purissima diuinitate, de qua flumina beatitudinis fluunt existunt, quia he due uirtutes ad liberationem et erectionem hominis, qui in imis peccatorum depressus iacebat, unicum Dei Filium per totum orbem terre diffamatum demonstrant, cum corpus eius in cruce perforatum et sepultum mirabili potentia diuinitatis surrexit, lapidemque fortitudinis et honoris se esse ostendit, quoniam omnia miracula que idem Filius Dei in mundo gessit ad gloriam Patris sui reduxit. Nec  eedem uirtutes a diuinitate separate sunt, sicut nec radix ab arbore secernitur, quia Deus caritas existens, in omnibus operibus et iudiciis suis humilitatem tenet. Charitas enim et humilitas cum eodem Dei Filio ad terras descendentes, eum ad celos redeuntem reduxerunt. Altera quidem purpureo, altera autem candido fulgore ita circumdata, ut eas perfecte intueri non possis, quod designat caritatem in celesti amore uelut purpuram ardere, humilitatem uero terrenas sordes in candore rectitudinis de se excutere. Quod quamuis mortali homini difficile sit per omnia imitari quandiu uiuit in carne, Deum tamen super omnia diligere, et se in omnibus humiliare propter mercedem eternorum non negligat. Quod autem tertia  imago extra eumdem fontem supra prefatum lapidem illius stat, hoc est quod pax que in celestibus manet etiam terrena negotia, que extra celestia sunt defendit, quia ipsam Filius Dei uerus angularis lapis existens attulit, cum totum mundum natiuitate sua illuminauit, et cum ipsum angeli in laudabili carmine suo Deum et hominem cognouerunt. Eiusque facies tanta claritate fulget, ut ipsa claritas faciem suam reuerberet, quoniam pax, que per Filium Dei surrexit, non ita ut in supernis est, in terrenis teneri potest, quia cum celestia in stabilitate unanimitatis semper sint, terrena in titubatione hac et illac proiecta multotiens immutantur. Sed tamen homo, qui opus Dei est, ipsum laudabit, quoniam anima hominis in laude erit, ut angelus  est, quia dum homo in seculo uiuit, terram colit quomodo uult et quomodo desiderat, Deumque ostendit, quoniam secundum illum signatus est. Et coram eis beati ordines sanctorum uelut in nube apparent, quos diligenter intuentur, quia per caritatem et humilitatem ad gloriam superne celsitudinis peruenitur, cum mentes fidelium quasi nubes de uirtute in uirtutem fluunt, ubi etiam illos caritas et humilitas diligenti examinatione et tuitione considerantes, ad desideria supernorum strenue et leniter accendunt. Nam caritas ornatrix operum Dei est, quemadmodum annulus per nobilem lapidem ornatur; humilitas autem in humanitate Filii Dei aperte se manifestauit, qui de integra stella  maris surrexit. Et ipse casum primi hominis non extimuit, nec expulsio primi hominis eum exterruit, quoniam nullum peccatum ipsum tetigit, quia totus in diuinitate radicatus fuit, sed quidam qui eum uidebant et cum eo ibant exaruerunt, et uelut arida folia ceciderunt. Ipse tamen in locum eorum alios germinare fecit, nec ullius hominis consilium habuit, quomodo inimicos suos superaret, qui ab eo uoluntate propria ceciderant. Sed et otiosus non erat sicut primus homo in casu suo a bonis operibus uacabat, quoniam in gloriosiorem uitam, quam prius positus fuisset, hominem renouabat, nec in sedem superbie se reclinauit, quemadmodum diabolus qui hominem cum pestilentia inobedientie decepit, timoremque non habuit, quomodo hominem  illi auferret, quia caput eius ualida fortitudine conterendum presciuit. Predictis quoque uirtutibus Ecclesia exornata et dotata in cubiculum regis ducebatur, ut scriptum est:

uerba Dauid ex psalmo XLIu Ecclesiam uario uirtutum cultu decoratam commendantia.

Iu. »Astitit regina a dextris tuis in uestitu deaurato circumdata uarietate.« Huius sententie intellectus hoc modo accipiendus est: O Fili Patris, in desponsatione catholice fidei astitit Ecclesia prosperitati supernorum desideriorum dotata humanitate tua, que rubore sanguinis tui perfusa est, circumamicta quoque multiplicibus uirtutibus, quas de domo patris tui tulit, cum in amplexus dilectionis tue se posuit. Ista quippe desponsatio per uoluntatem  omnipotentis Dei processit, qui illam cum fulgenti opere perfecit, ubi a summo usque ad imum hominem collegit, quem indumento iustitie decorauit, cum Filius Dei pro redemptione hominis  in carne pati uoluit. Homo enim opus dextre Dei est, per quem ipse uestitus et uocatus ad regales nuptias est, quas humilitas fecit, cum Deus altissimus in ima terre respexit, et ecclesiam de communi populo collegit, quatenus ille qui ceciderat per penitentiam resurgeret, seque in sanctis moribus renouaret uarietate uirtutum quasi uiriditate florum adornatus. Superbia autem semper corrupta est, quia unamquamque rem comprimit, diuidit et abstrahit; humilitas uero nulli quidquam rapit seu abstrahit, sed omnia in caritate retinet, et in ipsa Deus ad terras se reclinauit, atque omnes uirtutes per ipsam collegit. uirtutes namque ad Filium Dei tendunt, sicut uirgo uirum repudiando Christum sponsum suum uocat, ipseque humilitati adiuncte  sunt, cum eas ad nuptias Regis perducit. uerba hec fideles deuoto cordis affectu percipiant, quoniam per illum qui primus et nouissimus est ad utilitatem credentium edita sunt.




uISIO NONA.


 uisio de duabus imaginibus mirabili claritate fulgentibus, et descriptio habitus earum; et de tenebris totam occidentalem edificii plagam occupantibus et de igne cum sulphure et aliis tenebris usque ad medium septentrionalis plage se incuruante.

 I. Deinde prope septentrionalem angulum qui uersus orientem respiciebat uidi imaginem cuius facies et pedes tanto fulgore radiabant, ut idem fulgor uisum meum reuerberaret. uestem autem quasi ex albo serico induerat, et uiridis coloris desuper tunicam habebat, que diuersis margaritis ubique ornata apparebat, atque uelut in auribus, inaures, in pectore monilia, in brachiis uero armillas portabat, que omnia uelut ex purissimo auro erant, pretiosis lapidibus ornata. Sed quasi in medio eiusdem septentrionalis plage uidi aliam imaginem erectam stantem, formamque mirabilem habentem, in cuius summitate ubi locus capitis eius esse debebat, tanta claritas fulgoris radiabat, ut idem fulgor uisum  meum repercuteret. In medio autem uentris ipsius caput hominis capillos canos, barbamque habens apparebat, et pedes eius similitudinem pedum leonis imitabantur. Sed et sex alas habebat, quarum due ab humeris sursum ascendentes, et se recuruantes ad inuicem se coniungebant, predictamque claritatem tegebant; duabus autem a prefatis humeris usque ad uerticem supradicti capitis deorsum se extendentibus; duabus uero a lumbis eiusdem imaginis usque ad talum pedum ipsius descendentibus, et se aliquantulum quasi ad uolandum expandentibus, reliquo corpore uelut piscium et non uolatilium pennulis per totum uelato. Et in duabus alis que se ad uerticem prefati capitis extendebant, quinque specula apparebant, quorum  unum in summitate dextre ale erat, in quo scriptum uidebatur, uia et ueritas, et unum in medio eius in se scriptum habens: Ego ostium omnium arcanorum Dei sum, unumque in fine ipsius in quo scriptum continebatur: Ostensio omnium bonorum  existo, atque in summitate sinistre ale unum erat in se scriptum continens: Speculum sum in quo intentio electorum consideratur, et unum in fine eiusdem ale scriptum habens: Nuntia nobis si tu es ipse qui regnaturus es in populo Isrel. Et imago hec dorsum ad aquilonum uerterat. Per totam autem occidentalem plagam uelut teterrimas tenebras fumigantes aspiciebam, sed prope angulum eidem plage qui uersus septentrionem erat, nigerrimus ignis cum sulphure et densissimis tenebris ebulliens fere usque ad medietatem septentrionalis partis se recuruando extendebat. Audiuique uocem de celo mihi dicentem.

Quia prima duarum imaginum sapientiam insinuet,  et multifaria pulchritudino habitus eius uniuersa creature genera quam Deus in diuersis rerum naturis et speciebus condidit significet.

II. Omnipotens Deus, qui per sapientiam omnia condidit, mirifica opera sua diuersis significationibus aperit, atque in donis suis mirabilis existens, ea unicuique creature secundum quod uult diuidit. Hominem quoque ad beatitudinem supernorum reducere uolens, ei in mirabilibus figuris hec que in celestibus, et que in terrestribus, et que in infernalibus mansionibus sunt, prout uult congrue demonstrat. Unde prope septentrionalem angulum, qui uersus orientem respicit, uides imaginem cuius facies et pedes tanto fulgore radiant, ut idem fulgor uisum tuum reuerberet, quoniam ubi stultitia  finitur et iustitia oritur, sapientia uere beatitudis manifestatur, cuius initium et finis humanum intellectum superant, quia eadem luce prescientie qua principium operis sui inspexit, eadem et finem eius preuidit. uestem autem quasi ex albo serico induit, quoniam hominem in candore et suauitate dilectionis amplectens, etiam Filium Dei in decore uirginitatis incarnatum ostendit et quomodo hoc fieret homini ignotum est, sed sola diuinitas hoc nouit. Et uiridis coloris desuper tunicam habet, que diuersis margaritis ubique ornata apparet, quia etiam exteriores creaturas, scilicet in ere uolantes, et in terra ambulantes, seu reptantes, ac in aquis natantes, quorum spiritus cum carne deficiunt, sapientia non abiicit, sed eas uegetat  et retinet, quoniam seruitium homini impendunt, et ab eis pascitur, et etiam ipse uelut ornatus in margaritis eiusdem sapientie existunt, cum naturam suam non excedunt ut homine multoties rectam sibi institutam uiam transgrediente. Atque uelut in auribus inaures, in pectore monilia, in brachiis uero armillas portat, que omnia uelut ex purissimo auro sunt, pretiosis lapidibus ornata, quoniam omnes creature illi obediunt, preceptorumque ipsius recordantur. Unde etiam opera eius comprehensione plenitudinis ita muniuntur, ut nulla creatura ita imperfecta sit, quod ei quidquam in natura sua desit, quin plenitudinem totius perfectionis et utilitatis in se habeat; et sic omnia que per sapientiam processerunt in illa quemadmodum  purissimus et elegantissimus decor sunt, splendidissimo quoque fulgore essentie sue lucentia. Homo etiam complens precepta mandatorum Dei, uestis candida et suauis sapientie est, uirideque indumentum per bonam intentationem et uiriditatem operum multimodis uirtutibus ornatorum, auriumque illius decor, cum se ab auditu malarum susurrationum, auertit, pectoris eius munitio, cum illicita desideria negligit, brachiorum quoque ipsius honor fortitudinis est, cum a peccato defendit, quia omnia hec ex puritate fidei oriuntur, profundissimis donis sanctis Spiritus, iustisimisque scripturis doctorum decorata, ubi fidelis homo bonis operibus illa perfecit.

 Quod altera imaginum omnipotentem Deum designet, et quid claritas in loco capitis, quid hominis caput in medio uentris eius apparens, quid etiam pedes eius similitudinem pedum leonis habentes exprimant.

III. Sed quasi in medio eiusdem septentrionalis plage uides aliam imaginem, erectam stantem, formamque mirabilem habentem, que contra fortitudinem iniustamque estimationem antiqui serpentis, omnipotentem Deum designat, in maiestate sua inuincibilem et in uirtutibus suis mirabilem, quoniam profunditatem mysteriorum eius nullus ad finem perducere potest. In cuius summitate, ubi locus capitis eius esse deberet, tanta claritas fulgoris radiat, ut idem fulgor uisum tuum repercutiat, quia excellentiam diuinitatis, que omnia illuminat,  nullus dum mortali corpore grauatur uidere potest, cum nec angeli aspectui eius semper assistentes ipsum ad finem perducere ualeant, eum inspicere assidue desiderantes, quoniam Deus claritas illa est, que nec esse incepit nec finietur. In medio autem uentris ipsius caput hominis capillos canos barbamque habens apparet, significans quod in perfectione operum Dei antiquum consilium ad saluationem hominis fuit, magnam dignitatem rectitudinis in se ostendens, quam nemo dinumerare nec comprehendere potest, quemadmodum initium et finis rote que equalem circulum habet, ab homine discerni non preualet. Nullus enim homo illud finire potest, quod angeli comprehendere nequeunt, quia eternitas ante ipsos equaliter  uolendo et perficiendo fuit, nec illius rei eguit quoniam semper plena fuit. Unde et idem caput formam humani capitis habet, quia Deus hominem ad imaginem et similitudinem suam fecit, et potestatem operandi illi dedit quatenus quod bonum est operaretur, Creatoremque suum laudaret, nec illius obliuisceretur. Deo etenim nullus similis est, nec esse potest; sed qui illi assimilari uoluit deletus est, quia hoc esse non debuit. Cum autem Deus uirtutem suam potenter ostendere uoluit, in aluum uirginis respexit, et sicut in die septimo ab omni opere suo requieuit, hominemque deinde operari instituit, ita et Filium suum in utero uirginis requiescere fecit cui et omne opus suum commisit. Nam Spiritus sanctus leni calore suo carnem uirginis  absque omni incendio motus carnalis uiri tetigit, quemadmodum ros super gramen leniter cadit, ita ut flos scilicet Filius Dei in carne eiusdem uirginis formam hominis assumeret, qui etiam multa tolerantia propter hominem crimina eius sustinuit. Nam in circumcisione sua per baptismum hominem purgandum designauit, et in passione ac in morte sua illum de criminalibus peccatis redimendum, ac in ascensione sua ipsum celesti regno associandum demonstrauit, atque his modis numerum beatorum usque ad tremendum tempus iudicii complebit. Et pedes predicte imaginis similitudinem pedum leonis imitantur designantes quod Deus diuinitatem suam hominibus quandiu  mortales sunt abscondit, quibus tamen in legalibus preceptis, et in aliis creaturis plurima bona ostendit. Que tandem omnia per Filium suum uelut cum pedibus leonum ad se trahet, et examinabit, ita ut tota terra concutiatur, et firmamentum euertatur, et mortalis homo sic finem habens, rationem de operibus suis reddat, ubi et Filium Dei immortalem uidebit.

Quomodo sex alis eadem imago circumamicta apparuerit, et quid figurent eedem ale.

Iu. Sed et sex alas habet, que sex dierum opera sunt, in quibus homo Deum inuocando laudat, et seipsum adiutorio Dei procurat; quarum due ab humeris sursum ascendentes, et se recuruantes ad inuicem se coniungunt, predictamque claritatem  tegunt, que dilectionem Dei et proximi ostendentes, et se per fortitudinem bonorum operum sursum erigentes, rigore deposito, necessitati proximorum condescendunt. Mysteria etiam arcanorum Dei comprehendunt, quoniam et eedem ale etiam celestem militiam supernorum spirituum manifestant, quos Deus ad uultum suum posuit, eos specula miraculorum suorum constituens, cum uultum ipsius inspiciunt, quem tamen nulla celebritate laudis, nec ullo termino ad finem perducere ualent. Duabus autem alis a prefatis humeris usque ad uerticem supradicti capitis deorsum se extendentibus, uetus et nouum testamentum significatur, que fortitudinem preceptorum Dei portant, et se ad antiquum consilium declinando extendunt,  cum in ueteri testamento prophete Filium Dei predixerunt, quem in nouo filii Ecclesie per deuotionem fidei susceperunt. Ipse etiam potestatem Dei declarat, que possibilitatem creandi et faciendi qui uult habet, quemadmodum et auis expansis alis suis in altitudinem, in latitudinem et in profunditatem uolat, quoniam et Deus omnia celestia secreta in recto itinere constituit, ita ut eorum splendor nunquam cesset, et in ueritate ipsius nunquam finem habeant, sicut nec ueritas umbram falsitatis habet. Alis uero duabus a lumbis eiusdem imaginis usque ad talum pedum ipsius descendentibus, et se aliquantulum quasi ad uolandum expandentibus, presens seculum et futurum ostenditur, ubi in presenti generatio preterit et alia succedit, et ubi  in futuro stabilitas indeficientis uite adueniet, cum circa finem mundi idipsum manifestabitur, terroribus et prodigiis quamplurimis eumdem finem uelut uolando precurrentibus. Et lumbis ingluuies gutturis diabolici gustum peccatorum et carnalium desideriorum immittit, ubi cibi descendunt et emittuntur, et ubi carnis concupiscentia in peccatis crescit; sed diuina protectio eos defendit, et castitatem cum erectione bonorum operum ipsis tribuit. Nam Deus incestos actus qui per motum lingue serpentis in primis hominibus surrexerunt, postea per hominem unum constrinxit, qui potentibus alis uirginee nature, officium luxurie in mentibus hominum contra carnis iura contriuit.

 Quid significet quod hec eadem imago toto corpore pennulis piscium et non pennis uolucrum uelata uidetur; et quod Dei Filius, diabolo nesciente, mundum per carnem intrauerit, et ad quid Pater illum tantas passiones sustinere uoluerit.

u. Unde et reliquo corpore uelut piscium et non uolatilium pennulis per totum uelato designatur quod sicut forma piscium forme uolatilium dissimilis existit, et ut occultum est quomodo pisces nascantur, et qualiter crescant et aque in quibus uiuunt festinum cursum habent, et pisces etiam cum ipsis festinanter fluunt, ita quoque et Filius Dei totus in sanctitate natus est, et in aliena natura, scilicet ab aliis hominibus separatus, in iustitia totus sanctus fuit, in qua et hominem expansis alis omnium  bonorum operum in celum reportauit, sicut et in antiqua lege per signa sacrificiorum multoties presignatum fuerat, et ut per ipsum in uirginea natura deinde completum est. Mox enim ut Adam noxiale pomum comedit, gustum in peccatis concepit, ita ut peccare posset. Quapropter et paradisiaca gloria ab ipso recessit, et in exsilium missus est. Statim quoque diabolus luxuriam aduersus Deum protulit, et natiuitatem hominum cum impudica confusione euertit, atque in dolo suo cogitabat, quod homo qui in tantis sordidus esset, regnum celorum intrare non posset quoniam fornicationis non esset populus Dei, nec ipse Deus eorum. In spurcitiis namque motus carnis diabolus ualde gaudebat, et intra se dicebat: »Ego hominem  de glorioso loco suo deieci, eumque in maximas sordes misi, et ideo nulla pars Deo in illo est, quia ipse totus mundus nullam sordiditatem uult nec recipit. Quapropter et homo in loco meo remanebit.« Sed Deus antiquum serpentem celauit quomodo hominem liberare uellet, et spurcitias que per dolum illius ebullierant, per Filium suum abluit, et uulnera que homini luxuria inflixerat per illum deleuit. Istud Deus in medio potentie sue, in qua ante omnia initia fuit, et in medio noctis infernalis putei fecit, sicut et in medio noctis per angelum percutientem signauerat, in medio uidelicet potentie sue quoniam potens erat facere quecunque uoluit; atque in medio noctis, cum antiquus inimicus superba opinione putabat quod homines  cepisset sicut uellet, et ita tantam multitudinem hominum possedisset, quasi eos in medio cordis sui haberet: tunc Filius Dei, ut prefatum est, diabolo nesciente, occulte uenit, atque humanitate sua hamum illius quo homines capiebat confregit, quem etiam deuictis hostibus suis pro signo triumphi in uexillum crucis suspendit, et Patri suo cum omni militia celestis exercitus ostendit. Unde et idem exercitus canticum noue laudis eleuabat, gaudens quod tam magna multitudo beatarum animarum a tam truculenta captiuitate liberata esset, quia predictus Dei Filius eas in locum beatitudinis collocauerat.

Et quare omnipotens Deus unicum Filium  suum qui nullum debitum in peccatis habuit, tantas passiones pati permisit? Idcirco uidelicet, ne antiquus deceptor ullam occasionem aduersus Deum haberet, quia homo illi libenter consenserat, et quoniam precepta illius per omnia secutus fuerat. Si enim homo peccator pro aliis hominibus occideretur, malignus spiritus diceret quod ille nullum liberare posset, quoniam de propriis peccatis arguendus esset, in quibus ei consensisset, quapropter et nullam possibilitatem haberet, ut et sibi et aliis funem captiuitatis abstraheret. Unde uiuens Deus Filium suum dedit, cuius forma similis forme Ade fuit, quatenus per indumentum humanitatis sue hominem redimeret.

 De quinque speculis in diuersis locis duarum mediarum alarum eiusdem imaginis apparentibus, quid designent, et quomodo scriptura que in eis ostensa est intelligenda sit.

uI. Et in duabus alis que se ad uerticem prefati capitis extendunt, quinque specula apparent, quia in ueteri et Nouo Testamento, que ad dignitatem antiqui consilii respiciunt, quinque luminaria diuersorum temporum ostenduntur; primum uidelicet in Abel, secundum in Ne, tertium in Abraham, quartum in Moyse, quintum in Filio Dei, que omnia hominibus ad uiam ueritatis lucent; cum etiam ipse Filius Dei clausuram celestium gaudiorum per passionem suam aperuit. Quorum unum in summitate dextre ale est, in quo scriptum uidetur: uia et  ueritas; quod alta mysteria miraculorum Dei designat, que nullus hominum per scientiam suam plenarie comprehendere ualet, nisi quantum in circulo fidei capit, sicut nec umbra in speculo quidquam plus operatur quam ei per formam demonstratur, et que ad salutem populorum uiam iustitie ac ueritatem rectitudinis ostendunt, quatenus homo Deum timens, ad celestia perueniat; uelut etiam opera et finis Abel declarant. Et unum in medio eius in se scriptum habet: Ego ostium omnium arcanorum Dei sum; quoniam in perfectione salutaris defensionis manifestatio secretorum Dei declaratur, ostendens quod omnipotens Deus in latitudinem totius creature miraculis suis se expandit; sicut etiam a primo homine usque ad nouissimum multiplicia  signa miraculorum perficit, uidelicet prophetando, nuntiando, et faciendo, nec in his cessabit, donec omnia que facturus est compleat, quemadmodum nec in prima creatione creature requieuit, antequam ex toto eam compleret, sicut et in Ne uariis signis prefigurauit. Unumque est in fine ipsius, in quo scriptum continetur: Ostensio omnium bonorum existo, quia in fine isto finis diabolice irrisionis est premonstratus, atque ortus cunctorum bonorum prefiguratus, designans etiam quod Filius Dei formam hominis de simplici uirgine esset assumpturus, et omnia bona per se completurus. Quod et liber uite denuntiat, qui nunquam delebitur, in quo etiam celestis Ierusalem cum omnibus  uirtutibus suis descripta est, quas nullus enarrare ualet; sicut nec mirabilia Dei quispiam ad finem perducit, que etiam omnia Abraham in circumcisione quam precepto Dei compleuit, fideliter premonstrauit. Atque in summitate sinistre ale unum est in se scriptum continens: Speculum sum, in quo intentio electorum consideratur, quoniam in initio iustitie cum superna defensio per uirtutem electorum suorum iniquitatem opprimeret, tam simplex et pura deuotio illorum apparuit, ut diabolicis artibus resisterent, et se uiuum holocaustum Deo offerrent. Quapropter et Satan retrorsum proiectus, Deum tam fortem super inimicos suos cognouit, ut etiam in profundo inferni exterritus, eum per omnia contremisceret. Unde et multi, qui in parte  aquilonis per montiferum pomum dormiebant, in speculo timoris Dei per penitentiam euigilauerunt, scilicet homicide, adulteri, raptores, mendaces ac alii quique peccatores Deum exorantes, quatenus eos ab antiquo hoste liberaret. In penitentia namque istorum Deus ualde laudatur, quoniam omnes ordines penitentium et fidelium hominum Deum in potestate sua magnum cognoscunt, qui eos sic liberat, et peccata eorum delet. Quapropter et in eis ualde delectatur, qui cum uelut nox in peccatis mortales fuissent, quasi purum diem per penitentiam illos fecit. Unde et multo plus eum diligunt, a diabolo sic erepti, quam si ereptione per penitentiam non indiguissent, nec deinceps ab amore  eius torpescent. Itaque timor Dei omnibus tam electis simplicibus et innocentibus quam peccatoribus necessarius est, quoniam eos oportet timorem Dei prius habere quam amorem eius gustent, et ideo etiam in prefato speculo intentiones ipsorum uelut scriptura apparent, quas Deus semper inspicit. Et unum in fine eiusdem ale scriptum habens: Nuntia nobis si tu es ipse qui regnaturus es in populo Isrel, quia ubi uetus Testamentum finitum est, et nouum incepit, Unigenitus meus apparuit, qui Satan in inferiorem puteum inferni uelut lapidem submisit, ita quod in nullo uentoso flatu uoluntatis sue spirare poterit, ut prius fecit, in quo facto idem Filius meus electis suis eterna premia demonstrauit, quemadmodum ad Moysen locutus sum dicens:

 uerba Dei in Exodo loquentis ad Moysen, »Ostendam tibi omne bonum,« et quomodo de Incarnationis Dominice mysterio accipienda sint.

uII. »Ostendam omne bonum tibi, et uocabor in nomine Domini coram te, et miserebor cui uoluero, et clemens ero in quem mihi placuerit.« Rursumque ait: »Non poteris uidere faciem meam, non enim uidebit me homo et uiuet.« Et iterum: »Ecce, inquit, est locus apud me, stabis super petram. Cumque transibit gloria mea ponam te in foramine petre, et protegam te dextera mea donec transeam, tollamque manum meam, et uidebis posteriora mea .« Huius sententie intellectus hoc modo accipiendus est: Ego qui Dominus cunctorum sum, quoniam per memetipsum  sum, tibi qui puro corde me colis, eterne uite beatitudinem que omne bonum est ostendam. uocaborque Dominus coram te, qui creator omnium creaturarum sum, cum tu Isrel tunicam Filii mei uideris, quam Ade promisi, quando eum nomine suo uocaui, et quando tenebrosam uestem illi dedi, quia tenebrosus erat. Ob hoc etiam nullus hominum peccatis hominum grauatus uultum meum uidere potest, quandiu mortalis existit, quoniam per suggestionem diaboli de nigredine aquilonis niger est, et sicut queque lucida ab aquilone auersa sunt, sic claritas uere lucis ab Adam secessit, cum per consilium antiqui serpentis ad aquilonem respexit. Proinde quia mortalium nemo gloriam meam perfecte intueri potuit, per prophetas meos loquendo  miracula mea ostendi, qui in umbra loquebantur, que de luce formabatur, que etiam obscurior luce sua erat, sicut omnis umbra obscurior substantia sua est de qua procedit. Sol quoque et luna atque omnia sidera homini obnubilata erant, ita ut nudam claritatem illorum uidere non posset; atque omnia uentorum spiramina illi ad uidendum obtecta erant, et ideo quasi in umbra dicebatur, ut predictum est: »Nuntia nobis si tu es ipse qui regnaturus es in populo Isrel.« Nam Spiritus sanctus in populo suo prophetando protulit, quod per primam uocationem qua Adam uocatus est prefiguratum erat, quod liberator hominum uenturus esset. Tunc Filius Dei humanitate indutus uenit, cuius claritatem diuinitatis homines uidere non poterant, cum eum  quasi alium hominem inspicerent; sed tamen ipse in alia uia quam homines uiuerent, scilicet sine gustu peccati, eis se ostendebat, sic autem ut comederet, biberet, dormiret et se uestiret, nullam maculam delictorum habens. Iudei uero aliique multi ipsum uidentes, Filium Dei esse dubitabant, atque in hoc scientiam suam obnubilabant, nec mirabilia ipsius in fide capiebant; sed in duritatem saxorum conuersi sunt, quemadmodum coluber in cauerna petre latet. Sed tamen ipse dextra sua quamplurimos Iudeorum et paganorum cum innumerabili exercitu saluandorum obtinebit, donec omnia mirabilia ipsius pertranseant, et tunc manum magni operis sui leuabit, omnibusque amicis suis posteriora sua demonstrabit, quatenus omnes cognoscant  qualiter cum diabolo dimicauerit. Et tunc, o Isrel, in illo fiducialiter confides, cuius miracula, ut Adam claritatem eterne uite fugisti in ipsum non credendo; ipseque tunc tibi erit sub lingua tua, ut fauus mellis; et ut cibus lactis in ostensione operum suorum, que ad te colliges, et brachio tuo apprehendes querula uoce dicendo: »Ach, ach, quandiu decepti sumus!« et sic adimplebitur quod me inspirante scriptum est:

Item uerba Dauid ex psalmo XCII, ubi loquitur: »Mirabiles elationes maris, mirabilis in altis Dominus«, et quomodo intelligi debeat.

uIII. »Mirabiles elationes maris, mirabilis in altis Dominus.« Huius sententie intellectus hoc modo  accipiendus est. Deus, qui uia et ueritas est, sub arcanis recte constitutionis sue omnia ornamenta firmamenti cum mirabilibus elationibus maris posuit et cum mirabili elatione maris ornamenta firmamenti perfudit, eaque in aliqua parte secundum celestia arcana in similitudine speculi posuit; sed sicut umbra in speculo nichil absque forma sua potest, sic nec ornamenta firmamenti quidquam per se nisi per superna secreta operari preualent. Ornamenta quippe firmamenti de supremis arcanis resplendent, quemadmodum fulgor ab igne procedit, quia ignis materia fulguris est, et fulgur pertransit, ignis autem permanet; ita et ornamenta firmamenti pertranseunt, celestis autem harmonia manendo perdurat Quapropter et mirabilis in altis celorum  Dominus est, quoniam nulla transitoria res perfecte potest ea respicere, que nunquam transibunt, quia illa in deficiente perfectione sunt. Sed Deus in ornamentis et in signis firmamenti hominibus celestia demonstrauit, quatenus in speculo fidei miracula sua per hec cognoscant; et si predicta ornamenta uidere non ualerent, scientia eorum ceca esset; sicut etiam aquilo omni luce priuatus, post ruinam diaboli nunquam claruit, qui quoniam honorem Altissimi subsannauit, ideo et ipse nullum lumen retinuit. Mirabiles quoque elationes maris sunt, cum homines qui in instabilitate hac et illac inundant, Spiritu sancto accensi a terrenis ad celestia se eleuant; et sic etiam mirabilis in altis uirtutibus Dominus, cum illo ad queque bona ita confortat,  ut sordibus uitiorum deinceps se subdere recusent. Unde etiam Scriptura habet:

Item uerba eiusdem ex eodem psalmo ubi dicit: »Etenim firmauit orbem terre qui non commouebitur.«

IX. »Etenim firmauit orbem terre qui non commouebitur.« Huius sententie intellectus hoc modo accipiendus est: Deus cum pleno opere repleuit orbem terre, et ideo non commouebitur, quoniam si creaturis repletus non esset, quadam inanitate concussus moueretur. Omnis enim creatura locum suum qui ipsam ministrando portat replet; sed Deus miracula sua in homine operatur, orbemque terre illi ad necessitatem corporis sui commisit. Ipse etiam firmauit Ecclesiam toto orbe terrarum  diffusam, que nulla tempestate aduersariorum conteretur, quamuis plurimis tribulationibus multoties fatigetur. Nam miracula sua Deus in illa assidue perficit, nec in hoc cessabit, quousque numerus electorum suorum cum celesti harmonia compleatur. uultus autem Diuinitatis super harmoniam istam est, nec ipsa ullo fine terminari poterit, nec quidquam per se sed per ostensionem uultus Diuinitatis facere ualet, sicut nec umbra in speculo apparens aliquid per se facit, sed per formam suam de qua procedit. Et celi dicuntur qui Deum inspiciunt, celique qui eum prophetant, celum quoque fuit, quod Filius Dei in humanitate se ostendebat. Celi autem illi nominantur qui de splendore uultus Dei quemadmodum scintille ab  igne resplendent, et in quibus Deus omnes inimicos suos superauit. Sed cum Deus celum et terram creauit, in medio eorum hominem posuit, quatenus eis dominando imperaret, et hoc medium secundum medium illud est, quo Filius Dei in medio corde Patris est, quia ut consilium a corde hominis, ita et Filius a Patre Deo exiuit. Nam cor consilium habet, et consilium in corde est, et unum sunt, nec ulla diuisio ibi esse potest.

Quia in eo quod prescripta imago dorsum ad aquilonem uerterat hoc designetur quod Deus consilium Incarnationis Filii sui et redemptionis humane a diabolo et omnibus spiritibus malignis absconderit.

X. Et imago hec dorsum ad aquilonem uerterat,  quoniam omnipotens Deus cunctos aquilonis amicos celauit, quod cum Filio suo facere uoluit, et sicut illos retrorsum deiecit, ne ullum lumen uiderent, ita in nulla scientia opus Filii Dei uidebant, et quoniam hec omnia Deus per antiquum consilium ordinauerat, idcirco illis abscondita erant. Per uim enim zeli Dei diabolus in abyssum dimersus est, omneque lumen illi ablatum est, ita ut iam nullum fulgorem beatitudinis uideat, quia omnino excecatus est, quoniam similitudinem illius qui de nullo, sed qui per semetipsum est habere uoluit, et licet inutili timore iudicia Dei nunc sentit et eis respondet, illa scilicet que ad ipsum pertinent puniendo. Nam in timore iudiciorum Dei nouit, quod Deo nequaquam resistere potest; sed  tamen ramos operis illius abscindit, sicut in primis hominibus fecit, illos uidelicet seducendo qui ei ex toto corde consentiunt. Propter quod etiam in perditionem uadunt, qua idem hostis semper rugit ut animas deuoret, nec ab hoc furore ullo tedio cessat. Deus autem in magnis preconiis et multis signis occultam diuinitatem suam hominibus ostendit, atque per sapientiam in creaturis multa eis demonstrauit, in quibus secreta diuinitatis ipsius cognoscant, quemadmodum homo multas formas per scientiam suam coloribus depingit. Sed et sicut antiquus serpens in casu suo Deo resistere non potuit, sic etiam nec contradicere ualuit, quin Deus supernum chorum in maiore laude per Filium suum cum animabus iustorum restitueret, de quo illi  ceciderunt, qui opus eiusdem Filii Dei ante nouissimum diem pleniter scire non poterunt, et qui tunc de celesti exercitu magnam confusionem sustinebant, quia locus eorum in maiore benedictione replebitur, quam ante fuisset. Filius enim Dei, ut predictum est, in aliena uia pre aliis formosus processit, proles uirginee nature existens, quoniam prima uirgo per serpentinum consilium corrupta est; uirgo autem Maria tota sancta fuit, que de Spiritu sancto Filium concepit, et uirgo peperit uirgoque permansit. Hec natiuitas per antiquum consilium predestinata erat, et tota spiritalis in diuinitate occultata latebat, nec in scientiam hominum uolauit, eo quod non multiplex, sed unica  in diuinitate esset, ubi idem Dei Filius ante antiquitatem dierum ex Patre natus exstitit, quoniam Pater eum hominem fieri in uoluntate sua semper habuit. Qui in aliena natura humanitatis ueniens, sinistram partem Leuiatan euertit, cum mille uitia peccatorum de gutture illius per opera castitatis abstraxit, quia abstinentia et contritio peccatorum ale castitatis sunt, in quibus uirgines et penitentes propter dimissa peccata carnalium desideriorum ad desponsationem Agni uolant, quoniam et Filius Dei, uirginis Filius, uirginitate coronatus, penitentes ad ipsum currentes suscepit. Ab initio enim indumenti humanitatis sue omnia spiritualia in homine operabatur, que etiam usque ad nouissimum diem perficiet, et hec in medio potentie sue sunt,  non per numerum dierum, sed per uim operis sui, ac ea in recta statera habet, ita ut per nullam illusionem superari possit. Nam in humanitate sua super pennas uentorum uolauit, et sicut aquila in solem, sic ipse in faciem Patris aspexit, quia sicut Abraham circumcisionem carnis acceperat, per quam spiritalis uita, quam aqua significat, intelligitur, ut pisces in aqua uiuunt, ita etiam anima hominis per baptismum circumciditur, atque in aqua spiritaliter ad uitam regeneratur, in qua in eternum in sede beatitudinis uiuet, quemadmodum etiam de sede maiestatis Dei dicitur.

uerba Dauid ex psalmo CI, ubi scriptum est: »Dominus in celo parauit sedem suam,« et quo sensu accipienda sint, et breuis recapitulatio de incarnatione Domini.

 XI. »Dominus in celo parauit sedem suam, et regnum ipsius omnibus dominabitur.« Huius sententie intellectus hoc modo accipiendus est: Filius Dei, qui Dominus hominum, Dominus angelorum Dominusque omnium uirtutum est, in celo beatitudinis parauit sedem suam, quemadmodum cogitatio hominis instrumentum operis sui secundum desiderium ipsius operatur; et ut omne opus secundum uoluntatem eius perficit, nec in illa re idem Filius a Patre suo recessit ut Adam fecit, qui in lacum mortis cecidit. Unde etiam regnum ipsius omnibus, uidelicet in celo et in terra, dominabitur, ubi inimicos suos ut scabellum pedum suorum conculcabit, quia caro ipsius per gustum peccati in terra nunquam  tacta est, ac ideo etiam nullus dolor eum euicit; sed per duram et asperam passionem omnia terrena superauit. Quem autem deceret liberare hominem, nisi igneum Filium Dei, qui de celo ad terras descendit, et de ipsis ad celos ascendit, et qui rore diuinitatis sicut guttam mellis supernam gratiam super populum suum stillat, ita ut fideles nunquam ab inuicem superari possint? Omnia enim opera bona Pater in Filio suo operatus est, quod in nullo alio fieri potuit, quoniam ipse, ut prefatum est, a Patre nunquam recessit, sicut nec splendor solis a sole separatur. Ipse itaque pro liberatione hominis ad terras uenit, hominemque redemit, quem nemo alius redimere potuit, quia Pater eum sic uenire disposuit, uelut propheta Dauid, Spiritu  sancto inspirante, dicit:

Item uerba eiusdem ex psalmo LXXI ubi legitur: »Descendit sicut pluuia in uellus,« et quod hoc quoque ad Incarnationem Domini referendum sit.

XII. »Descendet sicut pluuia in uellus, et sicut stillicidia stillantia super terram.« Huius sententie intellectus hoc modo accipiendus est: Adam in consilio diaboli per transgressionem preceptorum Dei mortalis fuit, et ideo Filius Dei descendit, uelut ros suauitatis, in aluum uirginis, que suauis, mitis et humilis ut ouis in moribus suis erat, quatenus hominem de morte suscitaret, sicut et per euersionem terre per aratrum fructus in pluuia suscitatur.  Aratrum quippe preceptum legis est, quod in humanitate sua idem Filius Dei hominibus dedit, ut in cognitione precepti huius ad uitam resuscitarentur, et secundum exemplum suum quasi cum aratro carnalia desideria in semetipsis euerterent, et etiam sic per exempla sanctorum operum fructuosi fierent, de die in diem perficiendo, quemadmodum ipse eos precesserat. Et hoc modo stillicidia super eos mittebat, agrumque uirtutibus plenum ex ipsis faciebat, quem benedixit, et fructibus omnium bonorum scilicet castitate, continentia et patientia, et ceteris beatitudinibus repleuit.

Quia tenebre ad occidentalem plagam uise itemque ignis cum sulphure aliisque densioribus tenebris ad septentrionalem prescripti edificii partem ostensus, ubi in exteriori mundo penalia loca sint, in  quibus peccatorum anime crucientur, demonstrent, et etiam interiorem eorumdem peccatorum cecitatem, qua per infidelitatem obscurantur significet.

XIII. Per totam autem occidentalem plagam uelut teterrimas tenebras fumigantes aspicis, quoniam ibi penalia loca sunt, que diuersa genera tormentorum in se habent, quia cum homo per decliuia peccatorum ad occidua tendit, cecitatem infidelitatis per nequitiam malum uaporem emittentem sibi attrahit; et sic etiam earumdem tenebrarum penas incidens, se ipsum in confusionem mittit, cum creatorem suum negligit. Sed prope angulum eiusdem plage, qui uersus septentrionem est, nigerrimus ignis cum sulphure et densissimis tenebris ebulliens,  fere usque ad medietatem septentrionalis partis se recuruando extendit, quia idem locus est penalis profunditas, et lacus perditionis animarum illorum, qui Deum contemnentes eum bonis operibus scire noluerunt. Quapropter et ibi acer ignis cum amaritudine sulphuris, et inextricabilibus tenebris euaporat, et ad destinata loca se dilatat, ita ut diuersitatem earumdem penarum humana scientia ad perfectum scire non possit, quandiu homo in mortali seculo uiuit. Homo quoque cum ad occasum infidelitatis peruenerit, que ad perditionem respicit, ita ut nec iusta opera nec Deum diligat; ignis peruersitatis cum acerbitate et cecitate morum illi occurrens, ad plenitudinem infelicitatis et submersionis  eum perducit, ita ut spem uite non habentem, perditio ipsum per omnia in se trahat. Nam homo qui stultitiam sequitur, et sapientiam per quam Deus omnia creauit abominatur, se ipsum condemnat, cum nullam moderationem in malis habens, de futura uita nichil cogitat, nec si alia uita sit scire desiderat, nec quomodo mutabilis sit perspicaciter perpendit. Infantiam enim suam et pueritiam, iuuentutem et maturam etatem homo capere ualet, quid uero in decrepita etate de ipso fiat, nequaquam comprehendere potest, aut quomodo mutandus sit. Per rationalitatem quippe anime se initium habere cognoscit; sed quomodo sit quod anima non moritur, et quod finem non habet, nequaquam scire aut capere potest.

 Quia Deus omnia per sapientiam ad confutandam diaboli malitiam fecerit, et ut cum sit inuisibilis ab homine per fidem intelligeretur, et per opus suum cognosceretur; et quid ordinationem totius operis sui ante euum in se ipso habuerit quod temporaliter condidit, in hoc quoque hominem secundum se constituens ut prius in se cogitando disponeret, quidquid postmodum operando exerceret.

XIu. Deus itaque per sapientiam firmamentum posuit, et hoc cum uiribus siderum uelut cum clauis compilauit, sicut et homo domum suam cum clauis firmat ne cadat. Sidera etiam lune adsunt, que de sole accenditur, et in defectu suo lumen sideribus stillat, et quam utique sapientia in antiquo consilio fecundam cum sole homini fecit, qui omnis creatura est, cum illa succum terre infundit, sed  sol diuinitatem, luna uero innumerabilem numerum humani generis designat, et hec omnia ornatus sapientie sunt. Firmamentum quoque sedes omnium ornamentorum suorum est, sicut et homo sedem habet, que terra est, que illum sustinet; illudque Deus cum ornatu suo ad laudem suam posuit, sicut sapientia hoc preordinauerat. Unde et creatura ipsi sapientie quasi uestis fuit, quoniam opus suum tetigit, sicut et homo uestem suam sentit. Si autem homo sic creatus esset, ut uestibus carere posset, tunc opere non indigeret, nec ullo ministerio honoraretur, nisi quod tantum corpus tegimen anime esset, et per animam moueretur. Deus quoque uideri non potest, sed per creaturam cognoscitur, quemadmodum etiam corpus hominis propter uestes  uideri non potest. Et sicut interior claritas solis non cernitur, ita nec Deus a mortali creatura uidetur, sed per fidem intelligitur, uelut etiam exterior circulus solis uigilantibus oculis aspicitur. Et omne opus quod sapientia instituit, hoc contra malitiam diaboli fecit, quia ille omne opus ipsius semper odio habuit et odit, usque in finem pleni numeri, cum ipso in tanta fortitudine percussus peribit, ut deinceps aduersus Deum preliari non tentet. Omnis quoque ordinatio sapientie suauis et lonis existit, quoniam ipsa tunicam suam in sanguine Agni qui misericors est lauat, cum sordibus aspersa fuerit; quapropter et super omnia ornamenta creaturarum amanda est, omnibusque sanctis animabus amabilis  uidetur, quia in amplexione aspectus eius nunquam extediari poterunt. Quemadmodum etiam sapientia ordinauit, spiritus in homine uiuit et uigilat, nec ullatenus finietur, sed quandiu homo in corpore uiuit, cogitationes ipsius supra numerum in eo multiplicantur, sicut etiam sonus laudis in angelis innumerabilis est. Cogitatio quoque in iuuentute hominis uiuit, et ipse illam uerbo rationalitatis emittit, ac per eam opus suum operatur, quod tamen in se nequaquam uiuit, quoniam ille initium habuit. Sed eternitas in semetipsa uiuit, nec unquam in defectu apparuit, quia ante euum eternaliter uita fuit. Cum autem anima in immortalitatem mutatur, postmodum anima non uocatur, quoniam per cogitationes cum homine tunc nichil operatur,  sed deinceps in laudibus angelorum est qui spiritus sunt. Unde et ipsa etiam tunc spiritus uocabitur, quia cum corpore carnis deinceps non laborabit. Merito autem homo uita dicitur, quoniam cum per spiraculum uiuit uita est, sed et cum per mortem carnis in immortalitatem mutatur, in uita erit; post nouissimum quoque diem cum corpore et anima in eternitate uita est, quoniam cum Deus hominem plasmauit, occulta mysteria sua in ipso clausit, quia sciendo, cogitando, et operando ad similitudinem Dei factus est. Diuinitas enim ordinationem omnis operis sui in semetipsa habuit, quemadmodum illud fieri deberet, et secundum hoc hominem ut cogitare posset constituit, ita ut ille omnia opera sua in corde suo primitus dictet, quam faciat quia clausura mirabilium Dei est. Deus namque ordinat, homo autem cogitat, angelus uero scientiam  habet, in qua semper cum uoce laudis et cum dilectione honoris Dei sonat, nec aliud quam in Deum perspicere et ipsum laudare desiderat. Et Deus ante euum absque omni cessatione operis quod facturus erat in se habuit; et sic homo, qui clausura miraculorum eius est, cum oculo fidei ipsum cognoscit, eumque cum osculo scientie amplectitur, quem oculis carnalibus uidere non potest, atque secundum ipsum operatur. Angelus etiam electa opera eius Deo cum odore bono offert, que ille ad superna per bonam uoluntatem mittit, uiliaque opera que in aliam uiam magis quam ad Deum aspiciunt, etiam idem iusto iudici demonstrat. uerba autem hec fideles deuoto cordis affectu percipiant, quoniam per illum qui primus et nouissimus est, ad utilitatem credentium edita sunt.




uISIO DECIMA.


 uisio extrema, in qua rota multe amplitudinis ostensa, qualis esset diligenter describitur; iterumque imago caritatis sub alio schemate conspicitur.

I. Deinde iuxta montem quem uelut in medio orientalis plage conspexi, ut predictum est, quasi rotam mire amplitudinis similitudinem candide nubis habentem, et ad orientem uersam uidi, quam in medio in transuersum, scilicet a sinistro latere usque ad dextrum latus suum, linea obscuri coloris uelut halitus hominis est distinguebat, ita ut etiam eiusdem rote medietatem que super eamdem lineam erat, alia linea quemadmodum aurora rutilans, a summitate ipsius rote usque ad medietatem prefate linee descendens ostenderet. Superior autem  pars medietatis eiusdem rote a sinistro latere usque ad medietatem sui quasi uiridem colorem emittebat, et a dextro latere usque ad medietatem sui uelut rubeus color fulgebat; ita ut hi duo colores equali mensura spatiorum inter se diuiderentur. Medietas uero eiusdem rote, que sub predicta linea in transuersum ducta erat, colorem pallidum quadam nigredine intermistum demonstrabat. Et ecce in medio eiusdem rote in prefata linea iterum uidi imaginem, que caritas mihi prius denominata est sedentem; alio tamen ornatu eam nunc apparentem, quam prius uidissem. Nam facies eius ut sol lucebat, tunica autem ipsius ut purpura fulgebat, et torquem auream pretiosis lapidibus decoratam circa collum suum habebat; calceamentis claritatem  fulguris ex se reddentibus induta. Sed et ante faciem eiusdem imaginis quasi tabula ut crystallus perlucida apparebat, in qua scriptum erat: Pulchram formam argentei coloris manifestabo, quia diuinitas que initio caret magnam claritatem habet; sed unumquodque quod initium habet ambiguum in terroribus est; nec secreta Dei in plena scientia  capere potest. Et imago hec predictam tabulam inspiciebat. Unde et linea in qua sedebat mouebatur, et mox ubi eadem linea predicte rote in sinistra eius parte coniuncta uidebatur, exterior pars ipsius rote per breue spatium aliquantulum aquosa, et deinde aliquantulum ultra medietatem medietatis eiusdem rote, que sub prefata linea in transuersum ducebatur rubicunda, et post modum pura et lucida, et tandem uelut turbida et procellosa tempestas efficiebatur, scilicet prope finem eiusdem medietatis, ubi prefata linea eiusdem rote affixa erat. Audiuique uocem de celo mihi dicentem:

Quia Deus uere unus dici non posset si sibi similem ex natura haberet, et quod premonstrata rote qualitas ipsum Deum initio et fine carentem ad omnia bona paratum ostendat, et quomodo tota eiusdem  rote descriptio ad eternitatem uel potestatem Dei seu animarum salutem referatur.

II. O homo, audi et intellige uerba illius qui erat, et qui est absque officio mutabilitatis temporum, quia in ipso hoc antiquum consilium fuit, quod diuersa opera facere uoluit; et hec quasi radium solis ante antiquitatem dierum inspexit, quoniam futura erant. Nam Deus unus est, et huic unitati nichil se conferre potest, sed ipse presciuit, quia quoddam opus quod facturus erat, similitudinem huius unitatis sibi usurpare tentaret. Unde et illi obstaculum repercussionis opposuit, quoniam ipse illa unitas est, que nullum sibi similem habet, alioquin unitas nominari non posset; et ideo etiam illum a se abiicit, qui similitudinem hanc peruerse appetit, et sic quelibet  rationalis anima in homine que de illo qui uerus Deus est existit, ut quod sibi placet eligat, et quod sibi displicet abiiciat, quia quid bonum seu quid nociuum sibi sit cognoscit. Sed quamuis Deus unus sit, in ui tamen cordis sui opus quoddam presciuit, quod magnifice multiplicauit; ipseque Deus ille uiuens ignis est, per quem anime spirant, et ante  initium fuit, et etiam initium et tempus temporum existit. Hec omnia presens uisio manifestat. Nam iuxta montem, quem uelut in medio orientalis plage conspicis ut predictum est, quasi rotam mire amplitudinis similitudinem candide nubis habentem, et ad orientem uersam uides, que Deum initio et fine carentem, sed mitem in operibus suis existentem, et ad omnia bona paratum ostendit. Quam in medio in transuersum, scilicet a sinistro latere usque ad dextrum latus suum, linea obscuri coloris uelut halitus hominis est distinguit, quia perfecte per principium caduci mundi, et per finem eius ad eternitatem tendentem uoluntas Dei apparet, cum temporalia ab his que eterna sunt sequestrauit; ita ut etiam eiusdem rote medietatem que super eamdem  lineam est, alia linea quemadmodum aurora rutilans a summitate ipsius rote usque ad medietatem prefate linee descendat. Per hoc ostenditur quod perfectionis Dei plenitudinem que in celestibus per uoluntatem ipsius temporalia excellens existit, diuina ordinatio ad quelibet bona directa, et quasi quodam fulgore indeficiente, ante principium mundi, et post finem eius, et in ipsis mundi temporibus mirabiliter apparens, ad omnem iustitiam paratam esse manifestat. Unde superior pars medietatis eiusdem rote a sinistro latere usque ad medietatem sui quasi uiridem colorem emittit, quoniam Deus quando creaturas quemadmodum ab ipso prescite erant in formis suis ad laborem prodire faceret, quasi in uiriditate uoluntatis sue  habebat. Et a dextro latere usque ad medietatem sui uelut rubeus color fulget; quia Deus post finem mundi ea que a transitorio seculo ad uitam sunt in melius commutans; animabus quoque fidelium mercedem fulgentium laborum suorum reddens, nullum laborem, nullumque defectum eis ultra dominari permittit: »ita ut ii duo colores equali mensura spatiorum inter se diuidantur,« quoniam sicut eternitatis ante principium mundi initio caret, sic etiam finito mundo finem non habet; sed principium et terminus mundi quasi uno circulo comprehensionis concluduntur. »Medietas uero eiusdem rote, que sub predicta linea in transuersum ducitur, colorem pallidum quadam nigredine intermistum  demonstrat, quia caduca tempora mundialium rerum initium et finem habentia, quibus indeficiens eternitas nullo fine conclusa dominatur designat; atque nunc pallorem angustiarum, nunc nigredinem tribulationum, quandiu mundus durat multoties grauiter portat. Sed et hec omnia, que predicta sunt, alio modo ad salutem animarum hominum respiciunt, ita ut ad summam fortitudinem, que in perfectione fulgentis iustitie consistit, potestas Dei coniuncta sit, quoniam potestas et fortitudo Dei sibi adherentes sunt. Potestas quidem Dei rotunda equalitate temperantie est, quia initio caret et fine, et ampla possibilitate omnia que uult facere potest; candidaque in lenitate celestium iudiciorum fulget, quoniam nulla mutabilitas, nulla  uicissitudo incrementi seu detrimenti Deum tangit, nec ullum tempus eum unquam diuidit, sed semper absque initio illesus, et immutabilis permanet, omnibus que sunt uitam tribuens, et se ipsum pure colentes, ad summam beatitudinem colligens. Plenitudo quoque potestatis eius iusta moderatione cuncta disponens, atque in altitudine, et in profunditate sua incognita homini existens, eterna et temporalia quasi in circulo nec initium nec finem habentem demonstrat. Itaque et potestatis Dei perfectio, que eternitatem diuine ordinationis manifestat, et prouidentia eius in his que eterne sunt fulgens, ab eternitate ipsius potestatis ad plenitudinem diuine ordinationis se extendens, in operibus suis se ipsam declarat, animasque beatorum in superna  gloria permansuras enuntiat. Aeternitas quoque perfectionis potestatis Dei in his dispositionibus que future erant, cum plenitudine ereaturarum, uelut uiriditatem uenturi et processuri germinis ostendit, cum celum et terra nondum fuissent, sicut et dona sancti Spiritus cordi hominis uiriditatem inferunt, ut bonum fructum afferat. In his uero que post finem mundi ac stabilitatem immutabilitatis peruenient, quasi rutilantem fulgorem demonstrat, quia tunc omnia perfecta erunt, nec ullum deinceps defectum sentient, animabus quoque sanctorum ad superna sublatis; ita ut etiam eternitas Dei sicut ante principium mundi initium non habuit, sic quoque post finem illius nullo termino claudatur, ubi et tunc beati sine fine in celestibus gaudebunt. Sed  et perfectio potestatis Dei sub eternitate omnia temporalia diuersos modos habentia concludens, omnia Deo subiecta esse ostendit; eosque, qui Deum negligunt, ad infernalia loca mitti depromit, quoniam omnia examinabuntur, que Deo repugnare uidentur.

Quare uirtus caritas alio in hac quam in superiori uisione cultu adornata conspiciatur.

III. Quod autem in medio eiusdem rote in prefata linea iterum uides imaginem, que caritas tibi prius denominata est sedentem, alio tamen ornatu eam nunc apparentem quam prius uidisses; hoc est quod in perfectione illa qua potestas Dei omnia sibi subiicit, uoluntati Dei caritas quasi quiescendo  coniuncta est, quoniam caritas omnem uoluntatem Dei adimplet, nunc isto, nunc illo ornatu decorata, quia uirtutes que in hominibus operantur, caritatem uelut quodam decore ornatam demonstrant, cum omnia bona per caritatem fiant. Nam facies eius ut sol lucet, monens ut homo omnem intentionem cordis sui in uerum solem figat; tunica autem ipsius ut purpura fulget, quatenus homo cum uisceribus misericordie indumentum sibi faciens, unicuique petenti quantum potuerit subueniat. Et torquem auream pretiosis lapidibus decoratam circa collum suum habet, innuens ut homo iugum subiectionis sibi imponens, cum beatis uirtutibus illud adornet, ita ut in omnibus humiliatus Deo se ueraciter subiectum esse ostendat, quemadmodum et Filius Dei  Patri suo usque ad mortem carnis per omnia obediuit. Calceamentis quoque claritatem fulguris ex se reddentibus induta est, quatenus omnia itineris hominis in lumine ueritatis sint, et ut homo uestigia Christi sequens aliis exempla rectitudinis fideliter prebeat.

De tabula instar crystalli perlucida ante imaginem caritatis apparente, et quid significet quod, ipsa imagine eamdem tabulam inspiciente, linea sessionis eius mouetur; et breuis repetitio de creatione celi, terre, angelorum et hominis.

Iu. Sed et ante faciem eiusdem imaginis quasi tabula ut crystallus perlucida apparet, scriptumque habens, quod diuinitatem que initio caret, nichil initio subiacens, ad plenum capere possit, quoniam coram Charitatis intuitu prescientia Dei ostenditur,  quia Charitas et prescientia Dei in unum consentiunt. Prescientia enim absque omni offensione perlucida, nec initio aut fine conclusa, nec etiam a mortali creatura determinata, ostendit quod homo qui Charitati subiectus esse uult, cum ea que in Deo sunt diligit, et Deum in puritate fidei inspicit, nec quidquam ipsi quod caducum est proponit, in superioribus gaudiis sedem sibi ponit, quoniam Deus eum illo uenturum preuidit. Et imago hec predictam tabulam inspicit, unde et linea in qua sedet mouetur, quia cum caritas Dei prescientiam ipsius intuebatur, in qua omnia que in creaturis futura erant apparuerunt, cum creature que creande erant nondum fuissent, uoluntas Dei ad  quam Charitas quasi quiescendo coniuncta est, ad formationem creaturarum se mouit, et sic celum et terra, cetereque creature que in eis sunt, per iussionem Dei surrexerunt. Nam cum angeli precesserunt, quidam ex ipsis Creatorem suum negligentes, irreuocabiliter corruerunt, quidam uero in seruitute et dilectione illius perstiterunt. Deus itaque post alias creaturas hominem creauit, quatenus omnia quibus indigeret sibi preparata inueniret, eumque uiuenti spiramine illuminauit, atque mirifice factum duobus modis muniuit, scilicet ut ignis et flamma esset, ignis quidem in anima, et flamma que de ipsa flagrat in rationalitate. Flamma autem rationalitatis nouit ubi cum osculo electionis operetur, quod scientia boni et mali est, per quam non  ardet in illo quod ad opus suum non eligit, sed cum molestia ab illo fugit, quod operari non uult, nisi faber eam percutiat, quatenus aliquantulum ibi ardeat, quo ipse eam uertere uoluerit, et ubi illa etiam per electionem interdum ardet, ibi eam faber multoties cessare facit. Et has duas uires Deus in fictili uase posuit, quatenus illud quod sibi utile esset operaretur. Sed et sicut ignis flammam in se continet, sic et rationalis homo uires ad operandum habet, et iste due prefate uires in fictili uase sunt, ipsumque fictile uas cum illis existit. Si autem ignis et flamma in nulla re arderent, ardor eorum ubi uideri posset? Unde et predictas uires oportet opus habere, quo fictile uas est, in quo anima et rationalitas opera sua exercent. uentus quoque  acrius est, reliquasque creaturas implet, cum quibus homo operatur, ita ut etiam homo non esset, si relique creature non fuissent. Et Deus ignis et uiuens spiritus est, magnumque opus fecit, de quo Filius eius indumentum tulit, per quod deitatem suam occultans, quamplurima miracula perpetrauit, cum quo etiam mundum pertransiuit quousque decimum numerum, qui perditus erat, sibi attraxit. Idem etiam opus contra illum qui aquilonem concupiuit Deus constituit, eumque per illud omnino superauit, in maxilla ipsum ita percutiens, ut caput suum ulterius leuare non possit sicut prius fecit. Diuinitas enim bonos angelos claritate sua uestiuit, et apud se ordinauit, ut opus suum quod in se ipsum aspiceret, et propriam uoluntatem suam sequendo a Creatore  suo recederet, zelo suo castigando comprimeret, quia rationalitas cum secundum uoluntatem carnis operatur, ultionem Dei sibi attrahit; quod autem ad Creatorem suum respiceret dicens: »Deus meus es tu,« illud igne sancti Spiritus laudes suas ad multiplicandum accenderet, quemadmodum scintille ignis multiplicantur. Sed et rationalitas in duabus partibus electionis consistit, et quod eligit hoc ad se colligit, et aliud reprobat, quoniam in una electione duo que sibi dissentiunt habere non potest, quia qui alii ministrat, se ipsum despicit, et qui sibimetipsi operatur, per ea que facit alii non ministrat, et ideo in unum hec non consentiunt. Rationalis enim homo primum optat et desiderat,  et postea in aliquo idem operatur. Irrationale uero animal uiuit sicut ei constitutum est, nec plus ualet, quia oculum scientie in rationalitate non habet; sed ad materiam nature sue se uertit; homo autem per fidem cum Deo habitat.

De ultione Dei in transgressores naturalis legis per aquam diluuii, et diuerso statu temporum ab initio usque ad incarnationem Domini.

u. Quod autem, ut uides, mox ubi eadem linea predicte rote in sinistra eius parte coniuncta uidetur, exterior pars ipsius rote per breue spatium aliquantum aquosa fit, hoc est quod postquam uoluntas mea potestati mee ad procreationem creaturarum coniuncta creaturas produxerat, iudicia eiusdem potestatis mee ad effusionem aquarum in  diluuio apparuerunt, quoniam, primo homine filios generante, progenies eorum de malo in malum se immersit. Adam namque et filii eius propter timorem meum secundum naturam hominis iuste germinauerunt; sed posteri eorum contra naturam hominis se nequissime uiolauerunt, quod ego diutius sustinere nolens per diluuium eos suffocaui. Quapropter et diabolus exterritus contremuit, quia fortitudinem meam per quam homo sic dissipatus est inuincibilem uidit. Et deinde aliquantum ultra medietatem meam per quam homo sic dissipatus est inuincibilem uidit. Et deinde aliquantum ultra medietatem medietatis eiusdem rote, que sub prefata linea in transuersum ducta est rubicunda, ac postmodum pura et lucida existit, quoniam a diluuio usque ad Incarnationem Filii mei, quem transacta fortitudine temporum in fine eorum potenter sub silentio  uoluntatis mee misi, iudicia potestatis mee in ruborem iustitie transierunt, quia etiam post diluuium per diuersas etates dierum homines in operibus suis fulgorem timoris mei arripuerunt. Nam edificatio iustitie in Ne surrexit, circumcisio in Abraham, legalis propositio in Moyse, prophetia uero in prophetis, istaque omnia idololatriam compresserunt, uelut dies noctem fugat, in quibus omnia tempora currunt, quemadmodum opera hominum in hominibus apparent. Cum autem omnia hec ad occasum tenderent, uelut cum sol occidit, et cum sic populus generando procederet, plenitudinem numeri illius inspexi, de quo inspiratione mea scriptum est:

uerba Pauli de plenitudine temporis, in quo misit  Deus Filium suum factum ex muliere, qui et in aduentu suo mystica dicta uel facta ueterum implendo absoluit et doctrina sua et predicatione apostolorum uel magistrorum Ecclesie mundum illustrans omnia in melius conuertit.

uI. »Ubi uenit plenitudo temporis misit Deus Filium suum factum ex muliere, factum sub lege, ut eos qui sub lege erant redimeret, ut adoptionem filiorum reciperemus .« Huius sententie intellectus hoc modo accipiendus est: Deus Pater, qui caret initio et fine, in plenitudine temporis ab eterno preordinati, Filium suum pro redemptione perditi hominis ad terras misit signis et miraculis quamplurimis prefiguratum. Quod bene per arcam Ne nobis insinuare uidetur. Significat  enim Ecclesiam in presenti seculo tentationum uariarum impulsibus fluctuantem, quam Filio suo nunc in restaurationem filiorum eius per fidei gratiam coniunxit. Que etiam in uertice montium constituta Dei omnipotentis eternitatem figurare potest, qui omnes creaturas antequam fierent tales longe ante preuiderat, quales in presenti per uerbum suum distincte per species suas apparent. Celestis etiam illa ciuitas, que Dei filiorum habitaculum est, opere turrim elegantissimo constructam profert, per cuius ornatum pulcherrimum Abrahe summe fidelis obedientia significatur, Dei Filium nobis, et infinita miraculorum eius insignia representat. Lex namque data per Moysen obedientiam indefessam postulauit, sine qua nullo modo, sicut  nec domus absque columnis, quibus sustentetur, nec homo sine corde, quo regatur, ualeret subsistere. Obedientia etenim quidam ignis est, et lex splendor eius est. Et sicut Abraham ad Domini preceptum domum suam patriamque relinquens, primus per circumcisionem immutatus est; sic Dei Filius absque omni contagione sanguinis, ex integerrima uirgine sancti Spiritus igne conceptus et genitus legem per Moysen datam in meliorem statum per semetipsum spiritaliter conuertit. Quos enim de peccatorum sanguine procreatos hostiarum legalium sanguis liberare nequiuit, decebat Conditoris sui clementiam, ut sui sanguinis inestimabili pretio solus ipse eos liberaret. Et uelut homo de creatura sibi concessa Deo sacrificium offerre consueuit, sic  Dei Filius carne de homine sumpta, quam Deo Patri pro ipso offerret indutus est. Filius itaque Dei in mundum ueniens, puram et lucidam doctrinam hominibus proposuit, et omnia que predicta sunt perlustrans, ea in alium modum permutauit, ita ut idola in Deum uiuum, et prophetia in spiritalem uiam conuersa sint, quoniam sicut uerbum hominis in inspiratione spiritus eius emittitur, ita et Unigenitus Dei de Patre in aulam uirginis missus, et de Spiritu sancto conceptus est. Atque sic carne assumpta ex eadem uirgine natus, omnia preterita et futura per semetipsum manifestauit, et queque narrata et audita hominum gesta in meliora conuertit, inutilia scilicet delendo, utiliaque conseruando; quemadmodum in exercitu bonorum angelorum  fecit, quos post ruinam perditorum plus clarificauit. Nam ante natiuitatem eius omnia uelut in tenebris erant, que post assumptam earnem sicut sol illuminauit, quia ipse lex fuit eam complendo, et in id quod melius erat conuertendo, preceptisque Patris sui obediendo, quod Adam facere neglexerat. In eodem quoque Filio Dei iustitia et pax coniuncte sunt; atque in iustitia, de qua mundus cum spuma serpentis in peccatis obscuratus est per humanitatem illius compressa, est, quoniam ipse preliator cum iustitia et pace iniustitie resistit, iustitia scilicet que diuinis preceptis circumdata est, pace autem que gratia Dei homini parcente munita existit, atque electos suos in similitudine illa, qua beati  angeli cum Deo perstiterunt ad se collegit. Qui cum in celos corporaliter ascenderet, Spiritus sanctus igneis linguis ita accendit, ut in interiori scientia sic perlustrarentur, ut etiam alios hoc modo sibi coniungerent, quatenus ipsi quamplurima miracula et signa facerent, catholica fide decorati, et bonis operibus sanctificati. Sic doctrina Filii Dei multum fructum afferens, et de uirtute in uirtutem ascendens in puritate processit; plurimusque populus in luce fidei fulgens ei se subdidit, ita ut multi qui per obliuionem et infidelitatem in casu Ade obnubilati erant, cum uera fide et sanctissimis operibus elucidati sint. Et necesse fuit ut Filius Dei in fine temporum ueniret, quia antiquus serpens deceptione et irrisione ac blasphemia totum hominem uiolauerat.  Sed et hoc necesse erat, ut presentia humanitatis corporis eiusdem Unigeniti Dei opus suum operaretur, quod operari incepit per summos rectores Ecclesiam regentes, et per alios eidem Ecclesie prelatos, et deinde cum sacerdotibus eorumque subditis, atque cum eremitis uirgineum ordinem habentibus, et cum acie spiritalium hominum, qui secundum angelicam aciem sunt, et qui etiam in tuba laudum secundum angelicam laudem Deum colunt, et cum penitentibus, qui per imitatores Dei ad ipsum clamant, atque cum bonis coniugatis, magistrorum suorum preceptis obedientibus, et cum continentibus, qui se ipsos repudiantes mundum relinquunt. Sic enim Filius Dei a regalibus sedibus operatus est, et ut cum presentia corporis  sui ad Patrem suum rediit se illi ostendens, ita et recta opera horum omnium colligens, ea Patri suo ostendit. Isti autem predicti ordines qui per doctrinam Filii Dei constituti sunt, in magno studio de uirtute in uirtutem ascendendo arserunt, quemadmodum dies post primam horam per ardorem solis usque ad nonam feruentius ardet.

Quod tempora ista a pristina apostolice discipline fortitudine quasi in muliebrem debilitatem deficiant, et uniuersa tam in elementorum conturbatione quam in morum deprauatione in deterius abeant.

uII. Et postmodum per doctrinam apostolorum, et per uirtutes ceterorum sanctorum puri et lucidi facti sunt usque ad dies istos, qui quasi in muliebri  debilitate a fortitudine sua descenderunt, quia tunc in eis omnis bona consuetudo, que per gratiam Spiritus sancti a temporibus apostolorum in hominibus plantata primitus erat, in caliginem iaculorum, quibus antiquus serpens mundum deceperat ducebatur. Apostoli enim doctrinam suam quasi chalybe firmauerant, atque cum clausura celi illam clauserant, et in timore Dei frena ipsi imposuerant, ne in irrisionem duceretur; sed ut in quotidiana strenuitate haberetur, et quia doctrinam suam secundum cursum solis constituebant, ipsam per abstinentiam ciborum, et per laudem et orationem sanctificabant. Antiquus autem serpens in semetipso scrutando sciscitabatur quomodo legem istam destrueret et exstingueret, quoniam se ex  toto deceptum uidebat, et quia etiam se bellandi tempus contra filios hominum per hoc cognouit habere, quod conceptionem hominis in peccatum uerterat. Unde et quemdam regalis nominis iudicem estuanti libidine preuaricationis inflammauit, ita ut plurimas nefandas uanitates sibi aduocaret, quasi eas coleret, qui etiam hoc tandiu fecit, quousque manus Domini eum percussit, sicut Neronem necnon et alios tyrannos in omni honore ipsorum conculcauit. Tunc uiriditas uirtutum aruit, atque omnis iustitia in defectum declinauit, et ideo etiam uiriditas terre in omni germine suo descendit, quoniam superior er in alium modum quam prius constitutus fuisset mutatus est, ita ut estas contrarium frigus, et hiems contrarium calorem postmodum  multoties habuerit, et tanta ariditas, ac tanta humiditas cum aliis quibusdam precurrentibus signis, que Filius Dei ante diem iudicii discipulis suis perquirentibus uentura predixerat in terra multoties fuerint, ut multi dicerent diem iudicii imminere.

uerba quedam arcana Filii ad Patrem interpellantis eum pro uexatione quam in corpore suo, quod est Ecclesia, a quibusdam membris suis deserentibus iustitiam sustinet, et pro completione numeri electorum ab eterno dispositi, et quomodo eadem uerba intelligenda sint secundum diuersas qualitates temporum ab exordio mundi usque in presens.

uIII. Unde et Filius ad Patrem loquitur dicens: »In principio omnes creature uiruerunt, in medio  flores floruerunt, postea uiriditas descendit.« Et istud uir preliator uidit et dixit: »Hoc tempus scio. Sed aureus numerus nondum est plenus. Tu ergo paternum speculum aspice. In corpore meo fatigationem sustineo; paruuli etiam mei deficiunt. Nunc memor esto quod plenitudo que in primo facta est arescere non debuit. Et tunc in te habuisti, quod oculus tuus nunquam cederet, usque dum corpus meum uideres plenum gemmarum. Nam me fatigat, quod omnia membra mea in irrisionem uadunt. Pater, uide: uulnera mea tibi ostendo. Ergo nunc, omnes homines, genua uestra ad Patrem uestrum flectite, ut uobis manum suam porrigat.« Huius sententie intellectus hoc modo accipiendus est: In principio, scilicet ante diluuium,  tanta fuit terre uiriditas, ut illa fructus suos absque labore hominum produceret, et tunc etiam homines nec disciplinam ad seculum, nec deuotionem ad Deum perfecte habentes, terrenis tantum et uoluptatibus suis insudabant. Post diluuium autem, uelut in medio temporis, scilicet quod medium inter diluuium et Filium Dei in mundum uenientem fuit, flores cum nouo succo et cum omni germine in alia uice quam prius fecissent floruerunt, quoniam terra humiditate aquarum et estu solis tunc cocta fuit. Et sicut flores fructuum tunc plus quam prius multiplicati ascendebant, ita etiam scientia hominum in sapientia per Spiritum sanctum accensa proficiebat usque ad nouam stellam, que Regem regum ostendebat; itaque sapientia de igne Spiritus  sancti ardebat, per quem uerbum Dei in utero uirginis incarnatum est, quod etiam predicta stella demonstrabat, in qua Spiritus sanctus hoc opus gentibus manifestauit, quod in utero uirginis perfecerat; claritasque flamme Spiritus sancti sonus uerbi est, quod omnia creauit. Nam Spiritus sanctus uterum uirginis fecundauit, atque in igneis linguis super discipulos Filii Dei uenit, et post easdem igneas linguas cum eisdem discipulis et cum ipsorum sequacibus multa miracula operatus est. Quapropter et idem tempus de uirtute in uirtutem ascendens tempus uirile dictum est, et sic per plurimos annos in forti curatione perdurauit. Postmodum uiriditas a fortitudine sua descendit, et in muliebrem  debilitatem uersa est, omnem iustitiam postponens, et stultitie morum hominum subiiciens, quia in diebus istis quisque hominum quod sibi placet facit. Unde et in eis Ecclesia desolata est, quemadmodum uidua que solatio sollicitudinis uiri sui caret; quemadmodum rectum baculum magistrationis non habet, super quem homines se inclinent. Sed peruersi mercenarii propter auaritiam pecunie paruulos meos in ualles prosternunt, eosque ad colles et ad montes ascendere prohibent; ipsisque nobilitatem, hereditatem, predia et diuitias abstrahunt; et hoc ut lupi rapaces faciunt, qui uestigiis ouium insidiantes, oues quas rapiunt laniant, et quas laniare non possunt fugant; atque dolosa deceptione paruulos meos per maiores iudices,  et per iniquos tyrannos deuorant. Quapropter dies isti diabolice artis carcer sunt, quia diu sustinui populum meum per tyrannidem inimicorum derideri, quoniam ipsis funes dimissi sunt, quatenus diuersis penis homines affligant, uelut etiam in ueteri Testamento mihi rebelles sepius castigaui. Ego etiam quosdam erios spiritus multa tempestate aliquos homines in his eisdem diebus terrere permisi, et sic eos percussi, ipsosque plurimis plagis penarum et plurima imbecillitate ac infirmate corporis afflixi, quoniam ab inquietis moribus suis non cessant. Inuidiam quoque et odium in sinum suum collocant, damna aliorum in semetipsis computantes, atque pallium honestatis et utilitatis eis auferentes, et omnem nequitiam et sanguinis effusionem  super illos inducentes. Sed et per creaturam, quam ad utilitatem hominis feci, multoties iudicantur, ita ut per ignem et per aquam suffocentur, et per uentum et erem fructus terre ipsis auferatur, et sol et luna ipsis inconuenienter ostendantur, quia cursus suos ut a Deo constituti sunt non peragunt, sed eos excedunt. Unde etiam terra aliquando mouetur, uelut currus qui aliquo impulsu dissoluitur. Hoc modo dies isti cursum suum qui squalidis moribus hominum complebunt, sanguinem effundendo, omnemque honestam constitutionem Ecclesie destruendo, atque auream iustitiam cum ere et plumbo iniquitatis contaminando, et omnem uoluntatem hominum in diuersitate nequitie librando. Ante finem autem dierum  horum, muliebris scilicet debilitatis, iustitia, quam Filius Dei cum annulo desponsationis discipulis suis in omnem terram eos mittendo commiserat, surget, uestesque suas, quas ab apostolis susceperat, per iniquitatem populorum contaminatas et scissas demonstrabit.

Mystica descriptio quomodo apostoli iustitiam, quam a Domino per mundum predicandum susceperant, et secundum diuersitatem naturalium morum suorum, et secundum distributionem gratiarum celitus sibi infusarum multiplici uestitu glorie decorauerunt; et de excellentia doctrine Pauli apostoli, et quare sublimitate reuelationum eleuatus et pondere infirmitatis depressus sit.

 IX. Nam Mattheus, mitis in moribus suis existens, nec profundum ingenium habens, blande et leniter homines docuit; doctrinamque apostolorum utique affirmans, eam doctrine sue quasi magistram pretulit. Et sic plurimum populum cum predicatione, que ut fauus mellis dulciter stillauit, in uera fide ad Deum conuertit, quoniam propter suauitatem morum ipsius doctrinam eius populi lambebant, quemadmodum infans lac sugit; et ideo etiam Spiritus sanctus eum tetigit, ita ut de incarnatione Filii Dei fideliter scriberet. Ipse utique ex serico pie intentionis camisiam, id est bene ordinatam contritionem, et ut lux diei lucidam parauit, illaque iustitiam induit, ubi pro iustitia a martyrio non declinauit. Sed Thomas fortes strenuosque  mores ad usus hominum habuit, nec leuiter ad quamque causam se conuertit, nec ulli rei facile consensit; sed quod uidit hoc credidit, et quidquid interius inuisibile erat, hoc nonnisi per ostensionem signorum capiebat. Unde enim est ut signa per opera cognoscantur, quoniam corporalia corporaliter uidentur, et spiritalia spiritaliter capiuntur; et per sanctitatem operum homo spiritalis esse scitur. Sic iste plurimum populum ad Deum conuertit, iustitiamque cum ueste ex uiridi serico et prolixa super camisiam uestiuit; que ut radius solis fulsit, ubi cum rectitudine bone intentionis illam ornauit, et per omnia lucere fecit, corda incredulorum ab idolis ad Deum conuertens, seque martyrio suo rectori omnium offerens. Petrus autem tunicam ex  bysso et purpura contexuit, cum rectitudinem, lenitatem et strenuitatem propalauit, illaque iustitiam cum ecclesiasticis ordinibus induit, ubi et se multis tribulationibus corpore et anima subiecit. Matthias uero, mitis et humilis existens, columbinosque mores habens, ac diuersitatem morum hominum, inuidiamque et odium fugiens, uas Spiritus sancti fuit, qui in illis habitat qui mentes suas in plateis discurrere et diuersa sciscitare non permittunt; atque coram fidelibus et infidelibus multa signa et mirabilia in humilitate quasi nesciens fecit, martyriumque uelut epulas desiderauit. Unde iustitie regalem sedem super quam honeste sederet parauit, capita aquilarum et leoninos pedes in quatuor columnis suis continentem, quia per quatuor  partes mundi in humilitate uolauit, et a nulla iniuria uinci potuit. Predicationem quoque suam late diffundens, et quamplurima opprobria patienter sustinens, omne opus suum uiriliter ad perfectum perduxit. Quapropter et homines eum libenter audierunt, eumque quamplurimum dilexerunt, iustitiamque super sedem quam parauerat per humilitatem suam sedere fecit. Deus namque duodecim apostolos in uicissitudine diuersorum morum elegit, sicut etiam duodecim prophetas elegerat, quoniam mirabilis Deus est.

Et deinde scintillam unam inuenit, eamque igne suo accendit, scilicet Paulum, in quo etiam multa mirabilia fecit, quia et in ferocibus et in strenuis  signa sua complet, quemadmodum et in mitibus, ne populus eos abiici at dicendo quod tantum in bonis miracula sua operetur. Spiritus enim sanctus omnem doctrinam apostolorum per Paulum decorauit, qui montem alte mentis portauit, et ferox ut leopardus fuit, super omnia frendens, que superare uoluit, quoniam omnia que uoluisset se posse perficere putauit; scintillamque fidelitatis Spiritus sanctus in illo inuenit, quia persecutionem non propter inuidiam et odium, sed propter amorem ueteris legis agebat. Et Deus bestias prius quam hominem creauerat, hominemque ad imaginem et similitudinem suam precedentibus bestiis fecerat. ueterem quoque legem secundum bestias primum dedit, quam per humanitatem Filii sui in spiritalem  intellectum secundum exercitium laudis angelorum postea conuertit. Nam sicut hominem primum plasmauit, et ut deinde spiraculum uite in illum misit, ita et ueterem legem premisit, quam postmodum noua lege in melius commutauit. Sic et Paulum in nimio zelo inueniens, in uetere lege ipsum prostrauit, atque per hoc illi ostendit, quod nomen Filii sui in noua lege portaturus esset. Spiritum quoque illius in altitudinem eleuans demonstrauit ei mirabilia quibus contra ipsum pugnauit; sed tamen intra illum anima eius latuit, ita ut uix sentiret se uiuere, quemadmodum anima in corpore manens cogitationes suas emittit. Si enim Deus illi miracula sua leniter manifestasset, propter ferocitatem animi sui ad priorem zelum reuersus fuisset. Quapropter  Deus eum ualde constrinxit, totumque corpus illius labore perfudit. Infirmitas quippe illius in duobus modis erat, ita ut omnes uene corporis eius languore perfunderentur, et ignea iacula diaboli quadam dulcedine carnis ipsum fatigarent. Sed quia mirabilia Dei in spiritu uiderat, idcirco etiam fortissimam uim in spiritu suo habebat, et quoniam plurima arcana et occulta mysteria ultra quam homini licitum sit loqui inspexerat, ideo etiam uerba et predicatio ipsius uelut claui in altum fixi, qui domum sustinent, fuerunt, quoniam et Filius Dei, quem Maria uirgo genuit, istum de tribu Beniamin elegit. Unde et ceteris omnibus qui cum ipso corporaliter manebant, predicando plus laborauit. Mulier quoque ad honorem et ad gloriam mariti sui  se ornat, et ut ipsi tanto pulchrior esse uideatur. Et per hoc homo cognoscat qualiter animam suam coram summo rege ornare debeat, quia cum homo caritatem habuerit, uestem auream sibi induit; atque cum castitatem amat faciem suam cum pretiosis margaritis ornat, et cum abstinentiam ciborum ad se colligit, purpura et bysso se uestit. Quapropter etiam homo qui a peccatis se abstinere uult, carnes deuitet, que tamen ob reparationem sanitatis manducentur, quoniam carnes sepe carnem hominis ad peccata trahunt. Paulus autem preceptum uirginitatis in lege non habuit, unde et illam hominibus non indixit, sed consilium dedit, quia preceptum timorem, consilium uero amorem  habet; et ideo preceptum timoris quod exterius auditur, multoties preuaricatur; consilium uero amoris, quod omnes uene hominis in desiderio percipiunt firmiter tenetur. Sed quoniam primitus per serpentem consilium disturbatum est, ex antiquo consilio Deus homo factus est, in quo caritas ita ardebat, ut totum mundum illuminaret. Et ideo etiam Paulus ex occulto consilio de uirginitate consilium, et non imperium dedit, quam nemo hominum per imperium constituere debet, quoniam Deus illam in semetipso ad perfectum duxit. Unde et castitas legale preceptum seruitii seu timoris non habens, sola libera in Deo absque omni timore

 Rota itaque currus iustitie Paulus est, quia sicut rota currum, currus uero omne pondus portat; ita doctrina Pauli legem Christi fert, quoniam noua lex de ueteri lege texta est, in qua Moyses circumcisionem et oblationes conclusit, que omnia Spiritus sanctus in nouam sanctitatem renouauit, et que Paulus cum nouo igne in subscripta catenula monilis iustitie conglutinauit. Queque enim opera in recta honestate sanctificauit, ita uidelicet ut coniugium in timore Dei fieret, et recte uiuentes continentes essent; et ut homo per abstinentiam se non plus affligeret, quam per gratiam Dei sufferre posset; et ut uirginitas cum corona summi regis se ornaret, quia a Deo sumpta est, quoniam sicut Deus primum hominem absque omni succo carnis  plasmauit, ita et ipse indumentum suum sine omni sudore peccati a uirginitate tulit. In his enim tribus modis scilicet coniugio, continentia, et uirginitate Paulus omnes uirtutes omnemque uitam sanctorum collegit, atque doctrinam apostolorum eleganti colore decorauit. Ipse quoque calceamenta iustitie ex purpureo serico faciebat, cum seculum per omnia relinqueret, et cum plus omnibus condiscipulis suis per uias ecclesiarum discurrendo laboraret; illaque purissimo auro uelut stellis lucentibus exornauit, cum per bona opera quibusque credentibus exempla in sanctitate lucentia proposuit, ubi etiam corpus suum ad passionem dare festinauit.

Iacobus autem qui frater Domini dictus est suaues  mores habens mitis fuit, doctrinamque suam soli Deo intrinsecus obtulit, nec uanam gloriam quesiuit, sed in magno studio rectas uias currens lutulentas plateas infidelitatis purgauit. Populum quoque ad ueram fidem conuertit, atque dulciter dictauit, quomodo doceret Filium Dei de uirgine natum, quod etiam dulcibus uerbis ostendens, sanctis quoque operibus ac plurimis signis affirmauit. Per suauem itaque auditum uerborum suorum in aures iustitie parauit. Sinistra enim auris ex hyacintho fuit, coloremque pure nubis habuit, significans quod Filius Dei absque peccato in mundo conuersatus est peccata hominum delens et abluens; dextera autem ex rubicundo hyacintho fuit, passionem  eiusdem Filii Dei demonstrans, per quem diabolus deuictus est. Unde et ipse martyrio se subdidit.

Simon uero sapiens et strenuus fuit, atque innumerabilibus peccatis infidelium amara tormenta predicauit, magnaque signa in firma fide fecit. Unde et homines eum libenter audierunt, ac torrens iter ad fidem parauit, quia timorem mortis eis proposuit. Hoc modo per magnum preconium ex smaragdo et rubeis lapillis, et ex bacis atque margaritis monile iustitie fabricauit, cum per munimentum strenuorum morum monile fecit, cui smaragdum per uiriditatem predictionis, ac rubeos lapillos cum ceteris bacis et margaritis per timorem penarum imposuit, nec tormentum martyrii metuit,  sed illud patienter sustinuit. Cui Paulus succurrit, et quamuis calceamenta iustitie fecisset, ad idem monile elegantissimam catenulam suspendit ex purissimo auro factam duodecimque lapidibus et pretiosissimis margaritis sine defectu firmissime ornatam. Que usque ad pedes eiusdem iustitie descendens, in fine suo formata duo capita habebat, scilicet ad dextram partem suam ex rubicundo sardio uelut caput capricorni, ad sinistram uero ut ex auro quasi caput leopardi, ita ut etiam caput capricorni capiti leopardi resistere uidetur. Nam munimento doctrine ceterorum apostolorum doctrinam suam adiunxit, eamque bonis operibus, et tam apostolicis doctrinis quam ceteris uirtutibus irreprehensibilem adornauit, ita ut ad finem rectitudinis  perdurans non deficiat, quousque mundus finiatur. Ubi etiam circa eumdem finem uelut in duobus capitibus due potestates apparebunt, altera scilicet ad saluationem in laboriosa constrictione per Enoch et Eliam sursum ascendens; altera uero ad perditionem in dissimulatione gloriosorum miraculorum et uirtutum per Antichristum frendendo properans, sic etiam ostendentes, quod hi qui ad celestia tendunt, illos qui ad diabolicam seductionem festinant opprimunt. Iacobus autem frater Ioannis muliebre uelamen ex albo serico et auriphrygio incarnationem passionemque Filii Dei predicando contexuit, dum idola per plurima miracula destrueret, quo caput iustitie circumdatum ita ornauit, ut omnis Ecclesia Deo laudem  daret, ubi et ipse ad martyrium capitis se inclinauit.

Ioannes uero per miracula que Deus illi ostendit cingulum ex uiridi serico castitatem uiridi et suaui intentione producens fecit, cui duodecim lapides propheticarum uirtutum cum plurimis margaritis bone uoluntatis inseruit. In cuius oris uiridem colorem ramo de quo balsamum sudat similem posuit, quia perseuerantie castitatis uiriditatem et odorem uirtutum adiunxit, illoque iustitiam circumcinxit, quando per preces populi »in principio erat uerbum« edidit. Sed Philippus mitis existens, ac in doctrina sua humilis apparens, plurimum populum sibi attraxit. Unde etiam hoc modo armillas  ex auro fabricauit, quibus smaragdos rubicundosque hyacinthos, ac nobilissimas margaritas imposuit, ita ut etiam aurum pro multitudine lapidum istorum uix uideri posset, quoniam in doctrina, et in operibus suis uiriditatem, laborem et innocentiam uirtutum demonstrans bonam uoluntatem suam quantum potuit intrinsecus celauit, armillasque istas brachiis iustitie circumdedit, cum martyrio suo bona opera sua compleuit. Bartholomeus autem in magno studio predicationis nec fatigari potuit, nec etiam ab hoc cessare uoluit. Quapropter ex auro, et ex alia pulcherrima materia electrum cum elata celatura, et cum pretiosis lapidibus intermistum fecit, quod de prefatis armillis usque ad ulnas brachiorum iustitie dilatando extendit, et  etiam ab eisdem armillis usque ad predictas ulnas in tribus locis diuidendo distinxit; easdemque diuisiones cum quibusdam gracilibus et aureis catenulis connexuit. Nam ipse ex bona uoluntate quam in fide habuit, uerba predicationis sue cum occultis secretis mysteriorum Dei, et cum electis uirtutibus extulit, eaque usque ad sanctam operationem dilatauit, cum in uno Deo tres personas recte distinguens, ueram Trinitatem inuisibiliter et ineffabiliter sibi connexam fideliter et decentissime asseruit; sic quoque mentes hominum ad se trahens, corpusque suum passioni totum subiiciens, brachiaque iustitie mirabili ornatu circumponens. Andreas quoque annulum ex auro purissimo faciens, optimum topazium illi inseruit; Filiumque Dei  sponsum iustitie esse manifestauit, quando sinceram fidem per pulchritudinem uirtutum in ecclesia ornauit; annulumque istum digito iustitie imposuit, cum in crucem se suspendi permisit. Sed et Thaddeus prudens et subtilis fuit, moresque hominum inuestigare studuit, et ideo etiam quamplurimos ad utilitatem fidei conuertit, quia ipsum superare non poterant, dolumque serpentis uincens per sancta opera coram populo multa miracula ostendit. Pallium quoque ex rubicundo serico fecit, illudque diligenter adornare studuit; ornatumque iustitie circumdedit, quoniam cum caritatis opera in fulgore ceterarum uirtutum composuit, et illa ad uerum decorem perduxit, iustitiamque cum eis obtexit, ubi etiam se passioni corporale subiecit. Petrus uero  eam sic uestitam uidens, et quamuis ipsam tunica induisset, coronam tamen ex auro optimo fabricauit, quam etiam pretiosissimis lapidibus et gemmis decorauit, illamque capiti iustitie imposuit, quia per hoc quod gloriam Filii Dei infideliter et intrepide predicauit, et omnibus uirtutibus et occultis mysteriis ornatam demonstrauit, cum corona sanctitatis et honoris iustitiam exornauit; ipsamque in cruce pendens, martyrio suo super caput illius decenter dedit. Tali modo iustitia ab apostolis uestita erat.

Breuis superiorum repetitio; quomodo in diebus istis uirilem fortitudinem non habentibus omnia ecclesiastica instituta in deterius concidant, et testimonium  Psalmiste ubi dicit: »Iustus es, Domine,« et ad quid appositum et qualiter intelligendum sit.

X. Sed ipsa faciem uelut solis splendorem fulgentem habens, quoniam semper coram Deo splendida et immutabilis est, forti clamore supernum iudicem inuocat, uestesque suas a sceleratis hominibus pollutas esse, ut prefatum est, demonstrat. Nam dies isti muliebris debilitatis uirilem fortitudinem non habent, ita scilicet ut omnia ecclesiastica instituta, siue secularia siue spiritalia sint, in deterius descendant, et nunc in alio modo quam apostoli seu ceteri antiqui Patres ea constituerint, consistant, per que omnia primitus Ecclesia uelut sol lucebat, et iustitia coronata erat, quemadmodum  propter dominationem regni rex nominatur, et ut propter diadema et regales uestes suas honoratur. Iustitia enim Dei per ecclesiasticas dispositiones et per omnia ad illas spectantia coronata et ornata est; ipsaque materia est omnium legalium iustificationum, que ab omnipotente Deo constitute, et igne Spiritus sancti accense sunt, quemadmodum domus per inhabitantes eam sublimatur. Unde scriptum est: »Iustus es, Domine, et rectum iudicium tuum .« Huius sententie intellectus hoc modo accipiendus est: Iustus es in omnibus iudiciis tuis, o Domine, qui omnibus dominaris; quoniam tu iustitia illa es que nunquam ab ulla iniquitate obnubilatur: sed que opus suum ostendit, sicut uexillum constitutum ducem  precedit. Opus quoque iustitie celum et terra cum reliqua creatura est, et iustitia Deus est, qui ueritatem ostendit, cum bonis rumoribus sanctorum operum, que eidem iustitie, uelut rami arbori infixa sunt. Quapropter et rectum in equitate iudicium Dei est, quia nullam obscuritatem falsitatis habet; quoniam illa uelut immundissimum lutum conculcat, quod in putredine fetet. Iustitia itaque Dei super montes clamat, et uox ipsius ad celum sanat, atque conqueritur, quod primum facta mons sanctitatis in ecclesia, modo in monte sanctitatis destructa iacet. Nam ego iustitia Dei lugubri uoce dico:

Querimonia siue clamor iustitie ad Deum iudicem  aduersus sceleratos et impios, et diuersis criminibus contaminatos, qui antiquis Patrum institutionibus repudiantes, ornamentis glorie sue eam despoliando destituunt

XI. Corona mea schismate errantium mentium obnubilata est, quoniam quisque secundum uoluntatem suam legem sibi constituit, et qui magistrum deberent habere, ac uirgam illius pati, magistri esse uolunt, atque petulanti constitutione semetipsos regentes, et utile dicentes quidquid eligunt; sicque infideles existentes, quia in se confidunt, nec a se ipsis, nec ab aliis hoc modo salutem uite consequuntur, quam nemo preter Deum dare potest. Nam per omnia hec corona mea obnubilata est, quoniam ista facientes in claritate illa me non inspiciunt,  qua a Deo processi. Tunica quoque mea puluere terre aspersa est, quam illi contaminant, qui sancta et bona conuersatione, seculo relicto, tunicam Filii Dei induunt, quoniam meretricibus se admiscent, quemadmodum de iuniore euangelico filio scriptum dignoscitur. Iugo namque Christi per imitationem circumcisionis et legalis constitutionis sacerdotum iugati sunt; sed preuaricando fornicatores existunt, nec cum iuniore filio clamant, qui ad patrem suum recurrit dicens: »Pater, peccaui in celum et coram te ,« malumque adulterii uelut eis constitutum sit in consuetudine habent. Quapropter et tunicam meam puluere peccatorum maculant, nec ab ea eumdem per penitentiam puluerem excutiunt, sed quasi uermes in putredine  peccatorum se fouent. Hinc etenim ceci, surdi et muti sunt, officium meum non clamantes, nec iudicium meum iudicantes; sed auaritiam deglutiunt, et uulnera non sanant, quia uulneribus pleni sunt, et ad Scripturam que eis loquitur surdi sunt, eam nec audiendo, nec eam alios docendo. Et his modis tedium in omnibus constitutis ordinibus ecclesie est, ipsaque uelut sine baculo incedit, quoniam omnes constitutiones sue iam pene defecerunt. Cum enim sol in nube obnubilatus fuerit, gaudium iucunditatis in creaturis non est, nec etiam in populis, cum sine rege sunt. Constitutiones namque ecclesiasticorum ordinum obnubilate sunt, quia constitutiones absque opere nominari solummodo uolunt, ideoque etiam uerum gaudium in  ipsis non est, sicut nec in fide que sine operibus est. uere istud sic non perdurabit, nec permanebit, quoniam iudicium Dei his minatur, qui omnes uoluntates suas in proprietate sua quasi absque Deo sint complent. Ego enim que in antiquo consilio surrexi ad iudicium Dei clamo de his querimoniam faciens, qui pallium meum a me abstraxerunt, et qui omnibus ornamentis meis me destituerunt; iudicesque eorum aduersum ipsos in adiutorium mihi aduoco, in eadem uocatione qua creator cunctorum mulierem uocauit, quando illam de uiro tulit, quatenus faceret ei adiutorium simile sibi. Quemadmodum enim mulier uiro subdita est, et ut filios producit, sic etiam homines precepta Dei per me deberent audire, eisque obedire. Et quia hoc non  faciunt, sed me negligunt; idcirco quoties ab eis percutior, toties iudicium Dei ipsos uallat, uelut in antiquo tempore per diluuium accidit; et ut in ueteri lege, et in noua lege multoties factum est, sicut et adhuc sepius fit. Ego quippe Iustitia nominor, et Ecclesia per regenerationem spiritus et aque de me orta est, et unum sumus, sicut etiam Deus et homo unus sunt. Igitur ferocissimis iudicibus clamabo, qui me uindicabunt de furiosis morsibus illorum, qui me, ut lupi agnos, persequuntur. Ipsi quoque peccatores existentes cum saginato uitulo non epulantur, sed Samaritanis similes sunt, qui in duabus legibus esse uolebant. Quapropter et in irrisionem Elie prophete conuertentur, qui illis qui  Baal colebant, quasi illudendo dicebat, quod clamarent uoce maiore. Deus enim si esset Baal, et forsitan loqueretur, aut in diuersorio esset, aut in itinere, aut certe dormiret ut excitaretur. Et ideo etiam decepti sunt, quoniam gratia Dei longe ab eis est, quia precepta que suscipiunt non seruant, sed illa retrorsum proiiciunt dicentes: »Cum uoluerimus precepta Dei nostri obseruabimus, quia modicum tempus in correptione ipsi placet.«

Quia Deus ista iustitie detrimenta in indeficienti lumine claritatis sue considerans, quamuis peccata hominum propter penitentiam dissimulet, obliuioni non tradat, et uerba ipsius super hoc idem.

XII. Et istos incongruentes dies detrimenti totius equitatis uir ille qui contra diabolicas acies, et  contra omnem nequitiam fortis preliator existit, in indeficienti lumine claritatis sue uidet, nec obliuioni tradit, quamuis dissimulet peccata hominum, quatenus penitentiam agant, et dicit: »Hoc tempus quod a bono declinat, et in malum cadit, in occultis iudiciis meis scio; quoniam iniquitates hominum que per diuersa curricula succedentium sibi temporum discurrunt, ita transitorie non negligo, quin illas flagellis iuste correctionis examinem. Sed aureus numerus, scilicet martyres illi, qui in rubore sanguinis sui uelut aurum fulgentes, in primitiua Ecclesia propter ueram fidem occisi sunt, nondum est plenus, quia martyres illos exspectant, qui in nouissimo tempore perditi erroris ob confusionem nominis mei corpora sua ad passionem  martyrii tradent, quemadmodum Ioannes dilectus meus testatur dicens:

Testimonium de Apocalypsi Ioannis apostoli ad ista competens, et quo sensu accipienda sint.

XIII. »Et dictum est illis ut requiescerent tempus adhuc modicum, donec compleantur conserui eorum, et fratres eorum, qui interficiendi sunt sicut et illi .« Huius sententie intellectus hoc modo accipiendus est. Diuina inspiratione ostensum est illis, qui propter amorem Dei temporali morti se subiecerant, ut corpora eorum requiescerent in puluere resolutionis tempus adhuc modicum, id est ad predestinationem illam donec compleantur in omni perfectione qui serui Dei erunt, uidelicet Deo in omni ueritate seruituri, sicut  ut et ipsi et fratres eorum, quia etiam in corporibus suis quemadmodum et ipsi passibiles erunt, ita quoque ut propter Filium Dei quamplurimis tribulationibus attriti, mortem corporalem subeant. Sanguinea etenim uox martyrum, qui nec peccata, nec quare occiderentur sciebant, ad Deum ascendit; sed splendor diuinitatis eis resplendet, ita ut in eodem diuinitatis splendore innumerabilem multitudinem futuram preuideat. Nam claritas eterne uite illis datur, in qua cognoscunt responsum quod ipsis ostenditur; clamorque eorum cum squalidis operibus peccatorum obnubilatus non est, quoniam innocentes fuerunt, et quia sanguis ipsorum propter Incarnationem Filii Dei effusus est, ubi et Agnum  sanguinem suum effusurum protestati sunt. Et horum conserui dicuntur, qui propter fidem et iustitiam occiduntur; fratres autem, qui in nouissimo tempore per Antichristum consumentur, sicut infantes per Herodem consumpti sunt, qui Filium Dei negauit, quemadmodum et Antichristus eum negabit. Nam uox effusi sanguinis hominis per animam eius sursum ascendit clamando et conquerendo, quod illa de sigillo corporis, in quo eam Deus posuerat, expulsa sit: ac deinde mercedem operum suorum siue in gloria, siue in penis eadem anima recipit. Prima nempe uox sanguinis in Abel ad Deum clamare cepit, quoniam Cain constructionem operis Dei precipitanter et proterue destruerat. Quapropter Filius Dei iterum dicit:

 Item querimonia Filii ad Patrem pro tribulatione quam in corpore suo patitur ab his qui per malitiam contra eum calcitrant, et pro paruulis qui uanitatem amplectendo a bono deficiunt; et quod angeli licet ex immensa claritate refulgeant, sanctorum tamen opera hominum quasi speculum laudis approbando inspiciant.

XIu. Tu ergo paternum speculum, quod claritas diuinitatis est, in qua exercitus angelorum fulget, quemadmodum forme ille que in speculo ostenduntur, quia idem speculum ipsis angelis semper resplendet, aspice et ostende quantas iniurias patior ab his qui me negligunt. In corpore meo, scilicet in membris meis que contra me per malitiam calcitrant, cum mihi in rectitudine adherere deberent, fatigationem peruersitatis sustineo, quoniam  ubi in eis per uiriditatem bonorum operum quiescere possim non inuenio. Paruuli etiam mei qui in humilitate deberent incedere, et omnem pompam seculi abiicere, in eo quod nichil est deficiunt, quia uanitatem superbie amplectuntur sanctos se esse putantes, operaque sua in laudibus humane glorie portantes. Et quoniam in hac transitoria laude a celesti laude deficiunt, laudem angelorum non attendunt, quia angeli sanctam diuinitatem frequenter laudant, in Deo nouam laudem semper inuenientes, quoniam illum ad finem perducere non possunt. Ipse enim clarissimum lumen est, quod nullo modo exstinguetur, ita ut angelica turba ab ipso clarescat, quia angelus sine opere carnali laus  est; homo autem cum opere carnali laus existit, eiusque opera angeli laudant. In laudibus enim quibus Deum laudant, sancta etiam opera hominum approbant, illaque quasi speculum laudis inspiciunt, quoniam Deus hominem mirifice ex anima et corpore composuit, nec claritate angelorum caret, cum in illorum societate sit, quia Deus etiam ordinauit ut diuinitas et humanitas in uno Deo gloriose laudetur. Hinc autem diabolus illuditur, qui angelus existens Deus esse uoluit; sed Deus illum quasi decepit, cum de limo terre hominem creauit, qui anima et corpus in uno est, nec anima sine corpore, nec corpus sine anima homo existit; animaque cum corpore, et corpus cum anima operatur. Corpus namque clausura est, in qua anima  clauditur, et animam multoties constringit, ita ut ipsa corpori cedat, nec illud cohibere ualeat, quin opus suum quod querit faciat, quoniam cum illo occupata est, gustusque carnis ipsi displicet, qui tamen contra uoluntatem eius per uenas sepius perficitur, in quibus ipsa operatur. Sed cum homo alienam uitam desiderat, que contra concupiscentiam carnis est, anima celeri itinere illam apprehendit et perficit, quia toto desiderio illam in semetipsa gustat.

Quod iustitia et morum honestas et dignitas uirtutum a diebus diluuii usque ad aduentum Domini per prophetas roborate, et deinde per apostolos et doctores in Ecclesia longo tempore refulgentes, sed modo deprauate post dies istos qui ex iniustitia  torpent, iterum ante finem post multas tribulationes in hominibus reformabuntur.

Xu. Dies autem istos qui iniustitia torpent, ut prefatum est, canis igneus, sed non ardens in libro Sciuias designat, aliis in fortitudine fortioribus eos subsequentibus, in quibus homines quidam rectitudinem inspicientes supradictamque leuitatem deponentes ad iustitiam se conuertent. Iustitia itaque ab Incarnatione Filii Dei per plurima curricula dierum ad excelsa sanctitatis uelut per quasdam scalas in fide catholica ascendit, et quasi purissimo auro bonorum operum perfusa et per lucida in eadem fide effulsit, nec ulla indignitate prauorum operum sorduit, sed inuincibilis perstitit. Diebus autem illis, inquam, plurima longitudine usque ad supradictos  muliebris leuitatis dies transactis, in eadem fide per quasdam descensus indignationes cepit inclinari, et quibusdam tenebris iniustitie obtenebrari. Nam iustitia et honestas morum, cetereque dignitates uirtutum a diebus diluuii in hominibus paulatim creuerunt, et ad fastigia sua paulatim ascenderunt usque ad dies prophetarum, qui illas ita corroborauerunt, ut maximum splendorem usque ad Filium Dei darent. Et deinde in apostolis ceterisque doctoribus per plurimam longitudinem dierum in eadem dignitate et splendore durauerunt usque fere ad ortum prefati secularis iudicis, mechie magis quam timoris Dei cultoris, ante cuius initium paulatim decrescere et ad deteriora inclinari  ceperunt, sicut etiam a diluuio usque ad prophetas paulatim sursum ascenderant. A diebus autem eiusdem iudicis radix iniquitatis ac obliuio iustitie et honestatis orte sunt, que ita se dilatando et propagando quasi in muliebri debilitate processerunt usque ad alium rectorem spiritalis nominis gestatorem, qui prudentiam et malitiam serpentis habuit, quem iudicium Dei occidit. In cuius diebus prefata iniquitas, atque superflue consuetudines uitiorum hominum per diuinam examinationem ad purgationem ceperunt incalescere, et feruere, atque spumas eiicere. Unde et tam acriter et acerbe nunc colantur, et a spumis suis purgantur, ut homines in periculis istis magno merore et tristitia commoueantur. Sed dies meroris et tristitie nondum  adsunt.

Quia supernus iudex querimoniam iustitie interim suspiciens, uindictam suam super preuaricatores equitatis, et maxime super iniquos Ecclesie prelatos per multa incommodorum iudicia inducet, donec debita examinatione purgati per penitentiam resipiscant, et sic ordo quisque in rectitudine restitutus ad honorem dignitatis sue reuertetur.

XuI. Iustitia enim postquam ad supernum iudicem querelam suam ut supra dictum est direxerit, ille uoces querimonie eius suscipiens, iusto iudicio suo uindictam suam super preuaricatores rectitudinis atque tyrannidem inimicorum eorum super eos grassari permittet, sic ad inuicem dicentium: »Quandiu rapaces lupos istos patiemur et tolerabimus,  qui medici esse deberent et non sunt?« Sed quoniam potestatem loquendi, ligandi et soluendi habent, idcirco ut ferocissime bestie nos capiunt. Scelera quoque eorum super nos cadunt, omnisque Ecclesia per eos arescit, quia quod iustum est non clamant, legemque destruunt, quemadmodum lupi agnos deuorant, atque in crapula uoraces sunt, adulteriaque quamplurima perpetrant, et propter talia peccata absque misericordia nos iudicant. Raptores etiam ecclesiarum sunt, et per auaritiam quecunque possunt deglutiunt, atque cum officiis suis nos pauperes et egenos faciunt, ac se ipsos et nos contaminant. Quapropter iusto iudicio diiudicemus et diuidamus eos quia seductores magis quam doctores existunt, et hoc etiam idcirco faciamus  ne pereamus, quoniam si sic perseuerauerint, totam regionem sibi subiiciendo disturbabunt. Nunc autem dicamus eis, quod secundum iustam religionem habitum et officium suum compleant, quemadmodum antiqui Patres illa constituerunt, uel a nobis recedant, et ea que habent relinquant. Hec et his similia diuino iudicio excitati illis acriter proponent, atque super eos irruentes dicent: »Nolumus hos regnare super nos, cum prediis, et agris, et reliquis secularibus rebus, super quas principes constituti sumus.« Et quomodo decet ut tonsi cum stolis et casulis suis plures milites et plura arma quam nos habeant? Sed et num conueniens est, ut clericus miles sit, et miles clericus? Unde abstrahamus eis quod non recte sed iniuste habent. Diligenter  autem consideremus quid cum magna discretione pro animabus defunctorum oblatum sit, et illud eis relinquamus, quoniam hoc rapina non est. Omnipotens enim Pater recte diuisit omnia, celum scilicet celestibus, terram uero terrestribus; atque hoc modo iusta diuisio inter filios hominum sit, uidelicet quod spiritales homines ea habent, que ad ipsos respiciunt, seculares autem illa que eis conueniunt, ita ut neutra pars istorum aliam per rapinam opprimat. Deus quidem non precepit ut tunica et pallium alteri filio daretur, et alter nudus remaneret, sed iussit ut isti pallium, illi tunica tribueretur. Pallium itaque seculares propter amplitudinis secularis cure, et propter filios suos  qui semper crescunt et multiplicantur habeant; tunica uero spiritali populo concedatur, ne in uictu aut in uestitu deficiant, et ne plus quam necesse sit possideant. Quapropter iudicamus et eligimus ut omnia que predicta sunt recte diuidantur; atque ubicunque pallium cum tunica in spiritalibus inuenitur ibi pallium subtrahatur, et indigentibus detur, ne per inopiam consumantur. Et sic tandem per hanc iudicialem sententiam omnia ista secundum uoluntates suas perficere conabuntur. Sed pontificales dignitates, omnesque in spiritali habitu sub eis degentes, illis cum clausura celi primitus resistere multum laborabunt. Sed cum tandem presenserint quod nec potestate ligandi, nec soluendi, nec confirmatione oblationum suarum, nec strepitu armorum,  nec blanditiis, nec minis, ipsis resistere potuerunt, diuino iudicio territi inanem superbamque fiduciam quam prius in semetipsis semper habuerant deponentes et in se redeuntes, coram illis humiliabuntur, atque ululando clamabunt, et dicent: »Quia omnipotentem Deum in ordine officii nostri abiecimus, idcirco super nos confusio hec inducta est, uidelicet ut ab illis opprimamur et humiliemur, quos opprimere et humiliare debueramus.« Nam illis super quos principes constituti eramus, et his qui nobis per disciplinatum subiiciebantur, Deus funem subiectionis abstraxit, nobisque eos dominari permittit. Quapropter consideremus quod iusta iudicia Dei patimur, quoniam regna mundi nobis subiugare uoluimus, sicut et nos  sub iugo Dei esse debebamus, et quia uoluptatem cuiusque carnalis concupiscentie perfecimus, ne ob hoc ullus nos arguere audebat. Deus enim genti Iudeorum precepit ut sacrificia de animalibus Creatori suo offerrent; sed illi iussa eius contemnentes, in omnes carnales sensus se conuertebant. Unde et gentes alienigenarum super eos inducti sunt: nobis autem ut uiuum et spiritale sacrificium offerremus indixit, sed nos illud pollutis manibus tractare non pertimuimus, et cum diademate sceptri sui nos coronaret, super omnia nos exaltauimus, atque concupiscentias carnis nostre omnibus modis compleuimus; et ideo inimici nostri super nos grassantur, quemadmodum prioribus  preuaricatoribus inimici eorum dominati sunt. Et tunc tam maiores quam minores utriusque populi, clerum ita ordinabunt, et ea que illi necessaria sunt hoc modo disponent, ut nec in uictu aut in uestitu defectum habeant; et a secularibus huiusmodi opprobria deinceps non sustineant. Hec autem tam in spiritali quam in seculari populo quasi in prima hora diei incipientur, et deinde uelut in tertia in plenum opus perducentur, et tandem quemadmodum in sexta ex toto perficientur, et omnes gradus hominum quasi post sextam considerabuntur, et in alium modum quam modo sint disponentur, ita scilicet, ut quisque ordo in rectitudine sua consistat, et etiam liberi ad honorem libertatis sue, et famuli  ad debitam seruitutem subiectionis sue redeant.

Quod ultione Dei per correctionem preuaricatorum sedata, ordinatio iustitie et pacis tranquillitas ante seculum sicut et ante primum Domini aduentum resplendeant, Iudeorum etiam aliqua parte conuersa et gaudente, et illum aduenisse fatente quem modo negant.

XuII. Sed tamen inter hec omnia uelut leo in libro Sciuias notatus ostendit, dura etiam crudeliaque bella timore Dei abiecto multoties exsurgent, et plurimi hominum in occisione cadent, plurimeque ciuitates per destructionem ruent. Sicut enim uir fortitudine sua femineam mollitiem uincit, et ut leo reliquas bestias superat, ita et crudelitas quorumdam hominum quietem aliorum in diebus illis  per diuinum iudicium consumet, quoniam Deus crudelitatem penarum ad purgationem iniquitatum inimicis suis tunc concedet, sic etiam a principio mundi semper fecit. Cumque homines predictis afflictionibus purgati fuerint, tedium prefatorum preliorum incurrent, atque iustitiam in cunctis ecclesiasticis constitutionibus, que Deo placite sunt per timorem Dei apprehendent, illique plurima bona superaddent, et hoc tam in diebus pacis quam belli et cuiusque laboris facient. Et tunc iustitia recte sponsa nominabitur, que in lectum ueri regis relicta concubina ducetur, cuius studium fuit, ut interdum quedam legalia precepta per simulationem seruaret, et interdum consuetudinem praue sodalitatis sibi coniungeret, unde et  rex illam abiiciet, quia predicti dies uelut concubina erant, hominibus in quibusdam constitutionibus ecclesiastica mandata obseruantibus; in quibusdam uero illa omnino relinquentibus. Omnipotens namque Deus, qui uerus Salomon est, sponsam suam uidelicet iustitiam cum omnibus ornamentis, id est cum omnibus ecclesiasticis ordinibus ornabit, ita ut ornamenta ipsius palam appareant, que concubina hoc modo in illa obscurauerat, ut aliquando uideri non possent. Unde et dies illi destructionem inutilium dierum demonstrabunt, et consolatio desolationem euacuabit, quemadmodum noua lex ueterem legem immutauit, et ut tempus curationis tempus casus ad meliora perduxit,  quoniam si predicta mala in leuitate et in scandalo consuetudinis sue inconcussa perdurarent, ueritas ita obnubilaretur, ut turres celestis Ierusalem mouerentur, et omnis ecclesiastica institutio contaminaretur uelut homines absque uero Deo essent. Nam preuaricatores iustitie in tali opprobrio tunc erunt, quasi mulier que, iusto coniugio relicto, adulterium facit, quia ecclesiastica precepta preuaricando quasi adulterium perpetrarant, et ideo etiam afflictionem et despectionem sustinebunt, quemadmodum femina que a uiro suo relicta consolatione illius caret. Sed et tam noue et incognite ordinationes iustitie et pacis tunc aduenient, ut homines inde admirentur dicentes, quoniam talia prius nec audierint, nec cognouerint; et quia  pax ante diem iudicii ipsis data sit, sicut etiam pax primum aduentum Filii Dei precucurrit, pro timore tamen superuenturi iudicii pleniter gaudere non ualentes, sed omnem iustitiam in catholica fide ab omnipotente Deo querentes, Iudeis etiam gaudentibus, et illum iam adesse dicentibus, quem uenisse modo negant. Pax enim illa que aduentum Incarnationis Filii Dei precesserat, illis diebus pleniter perficietur, quoniam fortes uiri in magna prophetia tunc surgent, ita ut etiam omne germen iustitie in filiis et in filiabus hominum tunc florebit, uelut per prophetam seruum meum in uoluntate mea sic predictum est: »In die illa erit germen Domini in magnificentia et gloria et fructus terre sublimis, et exsultatio his qui saluati fuerint de Isrel .«  Huius sententie intellectus hoc modo accipiendus est:

uerba Isaie prophete primum Domini aduentum testificantia, que in seculo maxime complebuntur per illuminationem Iudeorum, qui scandalo Christi obcecati in passione ipsius a uiriditate fidei et bonorum operum exaruerant.

XuIII. In die hac cum angeli pacem hominibus datam canerent, fuit Filius meus de uirgine natus, ab eisdem angelis magnificatus, a pastoribus quoque, qui eum pia deuotione querebant, glorificatus, et fructus terre cui pax reddita erat, et cui er suauitatem administrabat, superabundans, et gaudium illis qui de preterita tribulatione malorum liberati erant in filiis Iacob, quia multis tribulationibus iusto iudicio prius conterebantur. Sed et cum lux  uere fidei corda fidelium illustrabit, Filius meus in ipsis magnificabitur, quoniam illum de me exisse credent, atque glorificabunt, ubi eum ad me in gloria redisse confitebuntur. Quapropter et ipsis fructus bonorum operum sublimabitur. Exsultatio quoque in eis augebitur, cum de diabolica potestate erepti, et de tartareis penis liberati inter filios Dei computabuntur. Floriditas autem uinee Sabaoth, que de flore uirge Aaron processit, que per spumam serpentis non incaluit quando Filius meus in cruce passus est exaruit, quia oculi Iudeorum in umbra mortis grauati fuerunt, ubi uerba prophetie audientes, ea cum uero flore abiecerunt, quem tota terra cognouit, cum in cruce exspirauit. Et ideo  etiam seipsos occiderunt, ac sic tam in ueteri quam in Nouo Testamento exaruerunt, quoniam uetus Testamentum est sicut hiems, que omnem uiriditatem in se abscondit; Nouum uero quasi estas, que gramina et flores producit.

uerba eiusdem Christi Domini, que, dum ad mortem duceretur, de uiridi et arido ligno lamentantibus se respondit, et quomodo intelligi debeant.

XIX. Quapropter ipse etiam lamentantibus se dicebat: »Si in uiridi ligno hec faciunt, in arido quid fiet?«  Huius sententie intellectus hoc modo accipiendus est: Ipse uiride lignum fuit, quia omnem uiriditatem uirtutum protulit, sed tamen ab incredulis abiectus est; Antichristus autem aridum lignum est, quia omnem uiriditatem iustitie conculcans  ea que in rectitudine uiridia sunt arida facit, unde etiam ad nichilum deducetur. uiride quoque lignum illi dies fuerunt, in quibus homines respectum reparationis omnium dolorum habebant, et in quibus nullum timorem futuri iudicii nouissimi temporis metuebant; aridum uero lignum cum discessio, de qua Paulus electum uas meum loquitur, ante filium perditionis apparebit, ubi etiam omnis dolor superueniens celum et terram commouebit. Celum quippe et terra in futuro iudicio mouebuntur, quemadmodum in uiridi ligno presignatum est, cum rota firmamenti, que plurima signa in se habet, illo occumbente splendorem lucis subtraxit, sicut etiam in predictis uerbis prophetarum ostenditur.

 Quanti diuersis gaudiis in Ecclesia propter recuperatum iustitie statum, et temporalium rerum copia et spiritualium bonorum abundantia in diebus penultimus per aliquantum temporis perfruentur, ea Iudeorum et hereticorum parte qui in malo perstiterunt de proximo Antichristi aduentu perniciosa presumptione exsultante.

XX. In diebus itaque supradictis suauissime nubes cum suauissimo ere terram tangent, illamque uiriditatem fructuositatis exsudare facient, quia homines ad omnem iustitiam tunc preparabunt, quemadmodum in prefato tempore feminee debilitatis fructuositas terre defecit, quoniam elementa peccatis hominum uiolata, in omnibus officiis suis destituta tunc fuerunt. Principes quoque cum reliquo populo iustitiam Dei recte ordinabunt, omniaque  arma, que ad necem hominum parata erant, interdicent, illa tantum ferramenta conseruantes quibus terra colitur, et que ad necessitatem usus hominum respiciunt; et si quis hec transgredietur, ferro proprio necabitur, atque in desertum locum abiicietur. Et ut nubes suauem et rectam pluuiam ad fructum iusti germinis tunc emittent, sic et Spiritus sanctus rorem gratie sue cum prophetia, sapientia et sanctitate in populum fundet, ita ut ille tunc appareat quasi in alium modum bone conuersationis mutatus sit. uetus namque lex umbra spiritalis uite fuit, quoniam illa tota per creaturam signata erat, uelut in hieme omnis fructus in terra absconditus nequaquam cernitur,  quia nondum formatus est, nec eadem lex estatem habebat, quoniam Filius Dei nondum incarnatus apparuerat; sed ipso ueniente illa tota in spiritalem significationem mutata fructus eterne uite in preceptis Euangelii ostendit, quemadmodum etiam estas flores et fructus producit. In diebus etenim illis uera estas per uirtutem Dei erit, quia tunc omnia in ueritate consistent, sacerdotes scilicet et monachi, uirgines quoque et continentes et reliqui ordines in rectitudine sua stabunt, iuste et bene uiuentes, omnemque sublimitatem et superfluitatem diuitiarum abiicientes, quoniam sicut per temperiem nubium et eris necessaria utilitas fructuum tunc producetur, ita et germen spiritalis uite per gratiam Dei tunc propalabitur. Prophetia  quippe, ut prefatum est, tunc aperta erit, sapientiaque iucunda et robusta, omnesque fideles in his uelut in speculo considerabunt se, et tunc etiam ueri angeli hominibus familiariter adherebunt, nouam et sanctam conuersationem in eis uidentes, cum nunc propter fetentia peccata eorum ab ipsis sepius declinent. Sed et tunc iusti gaudebunt ad terram repromissionis tendentes, ac spem eterni premii exspectantes; et tamen pleniter non letabuntur, quia futurum iudicium adesse uidebunt; et hoc in similitudine peregrinorum facient, qui ad patriam tendunt, plenum gaudium non habentium cum adhuc in peregrinatione sunt. Iudei autem et heretici tunc ualde letabuntur dicentes: »Gloria nostra in proximo est, illique conculcabuntur, qui  nos fatigauerunt et expulerunt.« Attamen quamplurimi paganorum Christianis se tunc adiungent copiam honoris et diuitiarum eorum uidentes; atque baptizati cum ipsis Christum predicabunt, quemadmodum in tempore apostolorum factum est; Iudeisque et hereticis dicent: »Quod uos gloriam uestram dicitis, hoc mors eterna erit, et quem uos principem uestrum nominatis, illius finem cum maximo horrore et periculo uidebitis, atque tunc ad nos conuertimini diem illum inspicientes, quem nobis stirps aurore uidelicet stelle maris Marie ostendit.« Dies utique illi fortes et laudabiles in pace et stabilitate erunt, similesque armatis militibus qui in rupe iacentes hostibus suis insidiantur, et quos ad internecionem persequuntur, aduentumque  nouissimi diei annuntiabunt, quia quidquid prophete boni seu gratie predixerant, in ipsis complebitur. Sapientia quoque, religiositas et sanctitas in eis confirmabitur, quoniam si Filius Dei a prophetis predictus non fuisset, et uelut in ictu oculi uenisset, cito obliuioni traderetur, sicut et perditus homo qui quasi latenter ueniens, citissime destruetur.

Quod eamdem pacis quietem et fructuum redundantiam hominibus sibi et non Deo tribuentibus et circa religionem denuo torpore incipientibus iterum tante subsequentur tribulationes quante nunquam ante in mundo efferbuerunt.

XXI. Attamen in eisdem diebus prefata iustitia et religio ad fatigationem debilitatis in eisdem diebus  interdum in hominibus inclinabuntur, sed uires suas cito resument; interdum etiam iniquitas surget et iterum cadet, interdum quoque bella, fames, pestilentia et mortalitas grassabuntur, et iterum euanescent, nec omnia ista in uno statu ac tenore diu tunc stabunt, sed hac et illac mouebuntur, ita ut nunc appareant, nunc autem elabantur. Sed et in ipsis diebus inter omnia hec, quemadmodum equus in libro Sciuias demonstrat, petulantia morum, atque iactantia animorum, necnon plenitudo uoluptatum et aliarum uanitatum absque reuerentia in hominibus multoties exsurgent, quia illi in quiete pacis quiescentes, et abundantia frugum redundantes, nullo incursu bellorum terrebuntur, nec penuria frugum constringentur. Sed hec sibimet  tribuentes, Deo, a quo omnia bona procedunt, debitum honorem in his non exhibebunt. Quapropter et tanta pericula prefatam quietem et abundantiam subsequentur, quanta prius uisa non sunt. Nam cum homines in huiusmodi quiete, ut predictum est, residebunt, nulla pericula metuentes, alii dies omnium dolorum aduenient, in quibus lamentabilis uox prophetarum, atque uox Filii Dei adimplebitur, hominibus pre timore continuarum afflictionum mortem desiderantibus et dicentibus: »Ut quid nati sumus,« et optantibus ut montes decidant super eos. Priores namque dies dolorum et calamitatum aliquam refocillationem et reparationem interdum habebant, isti autem omnium dolorum et iniquitatum pleni a malis non cessabunt, sed dolor  dolori, iniquitas iniquitati in eis accumulabitur, omnique hora homicidium et iniustitiam pro nichilo computabuntur, et quemadmodum animalia ad manducandum occiduntur, ita et homines in furore aliorum in eisdem diebus interficientur. Cum enim gentes paganorum Christianos in pace residere et in substantia locupletos esse uiderint, crudelem fiduciam in fortitudine sua habentes dicent: »Christianos armis nostris inuadamus, quoniam sine armis et sine robore sunt, eosque uelut oues occisionis capere et occidere possumus.« Et sic de longinquis regionibus ferocissimam et immundissimam gentem conuocabunt, cui et se in fornicatione et in immunditia atque in omni malo adiungent; populumque Christianum ubique rapinis et preliis inuadent,  et plurimas regiones et ciuitates destruent. Ecclesiasticas quoque disciplinas quamplurimis uanitatibus et immunditiis polluent, et omnes quos poterunt eodem modo contaminabunt. Unde et dies illi alios pessimos dies futuros manifestabunt, aduentum quoque perditi hominis denudabunt, quoniam ut immundus, qui in immunditia se semper polluit, inde non saturatur, sic et idem dies immunditiarum pleni erunt, nec his saturari ualebunt. Quod et Dauid preuidens clara uoce dixit:

uerba Dauid ex psalmo XXI in persona Christi et Ecclesie persecutiones iniquorum denuntiantis, et quomodo intelligenda sint.

XXII. »Diuiserunt sibi uestimenta mea, et super  uestem meam miserunt sortem.« Quod quamuis ob certitudinem futurorum ad litteram de preteritis sonet, de futuris tamen sic accipiendum est. Increduli per multam stragem infidelitatis diuident secundum uoluntates suas ordinationes secularium dignitatum et operationum quibus uelut uestimentis in Ecclesia indutus fueram; atque super hos qui quasi uestis mea in spiritali uita mihi uiciniores erant mittent quamplurimas uanitates, cum eos a rectitudine uiarum suarum auerterunt, et omnia iura ecclesiarum per destructionem ad nichilum redegerunt, atque cum super eos dederint leges iniquitatis, ut ipsos omnino conterant. Sed his malis etiam idem Dauid respondet dicens: »Tu autem, Domine, ne elongaueris auxilium tuum, ad defensionem  meam conspice .« Huius sententie intellectus hoc modo accipiendus est: Ego Ecclesia, que sponsa Filii tui, o celestis Pater, esse debui, quamuis modo debilitata sim, ad te, o Pater omnium, uociferor petens ne differas mihi auxiliari, quoniam membra mea, que membra Filii tui sunt, in destructionem et dispersionem uadunt, ac ideo quantocius ad defendendum et me et illos inclina oculos misericordie tue, ne a te neglecti omnino conteramur.

Item interpellatio Filii ad Patrem pro liberatione corporis sui, quod est Ecclesia.

XXIII. Sed et Filius eisdem uerbis ad Patrem loquitur: »O Pater, ego semper tecum fui, et tu me misisti carne uestiens me, et sic in terra ambulaui,  et quidquid mihi iussisti hoc perfeci, quia ueritas tua sum, et ideo etiam omnes inimicos meos sub pedibus meis posuisti, et super ipsos sto, quoniam in sinistra parte sunt, et ad te non pertinent, quia uerum opus tuum ad dextram tuam est. Illud quoque tecum operor quemadmodum ante exordium dierum preordinaueras, atque inimicos meos iudico, uelut Dominus scabellum pedum suorum comprimit. Itaque adiutorium tuum ad me inclina me uindicans de inimicis meis, quoniam ego filius tuus super aspidem et basiliscum ambulo. Quapropter etiam ad protectionem meam membrorumque meorum conspice, quia omne opus quod uoluisti, et mihi imposuisti ad profectum duxi, et ita ego sum in te, et tu in me, et unum sumus.«  Iterumque idem Filius ad Patrem dicit: »Nunc memor esto quod plenitudo que in primo facta est arescere non debuit, quia in principio mundi finem mundi inspexisti, nec obliuioni tradidisti, sicut illorum obliuisceris, qui in perditionem uadunt, et quod plenitudo generationis hominum que in primo tempore et in primo homine preuisa et facta est, nondum arescere in defectione debuit, quoniam in te non fuit, quod homines ante preordinatum tempus in generationibus suis omnino deficerent. Et tunc etiam cum hominem creasti in te scilicet in antiquo consilio habuisti, quod oculus tuus uidelicet scientia tua omnia pleniter preuidens, omniaque recte disponens nunquam cederet ab illo quod in te preordinatum erat, id est quod homo propter  ullam intemperantiam suam ex toto periret, aut quod mundus deficeret, usque dum corpus meum in membris suis, quia fideles membra mea ordinatione tua sunt, uideres plenum gemmarum, id est perfectum in omnibus illis, qui per me in te confidunt, et te colunt; quasi gemma in uirtutibus coruscantes.«

Quia tunc temporis Christiano populo in penitentiam redacto, et multis afflictionibus pro peccatis suis macerato, gratia eis diuina per multa miracula, sicut et antiquo populo suo fecit subueniet, et hostibus subactis plurimam paganorum multitudinem fidei sue adiiciet.

XXIu. Denique cum incredule et horribiles gentes, ut supradictum est, facultates ac possessiones  ecclesiarum circumquaque inuadentes, ad internecionem delere studuerint, uelut uultures et accipitres ea que sub alis et sub unguibus suis habent constringunt, et cum eis Christianus populus omnibus modis in penitentia peccatorum suorum maceratus, nec morte corporali perterritus, resistere in armis tentauerit, fortissimus uentus ab aquilone cum maxima nebula, et cum densissimo puluere ueniens, flatus suos diuino iudicio contra illos emittet, ita ut guttura eorum nebula, et oculi ipsorum puluere hoc modo impleantur, quatenus ferocitatem suam deponentes in maximum stuporem conuertantur. Sancta enim Diuinitas signa et miracula in Christiano populo tunc faciet, sicut etiam cum Moyse in columna nubis fecit, et sicut  Michel archangelus ad defensionem Christianorum contra paganos pugnauit, ita ut fideles filii Dei in protectione ipsius euntes super inimicos suos irruant, et uictores illorum per uirtutem Dei existant, alios quidem morti tradentes, alios uero de finibus suis eiicientes. Quapropter quam maxima turba paganorum Christianis in uera fide tunc addetur ipsis dicentibus: »Deus Christianorum Deus uerus est, qui talia signa in ipsis fecit.« Sed et uictores quos Deus in defensione sua habebit, Deum laudabunt dicentes: »Laudemus Dominum Deum nostrum; uere enim magnificatus est in nobis, quia in nomine ipsius uictores existimus. Unde etiam et fortitudo nostra laus ipsius est, quoniam per eum tam inimicos ipsius quam nostros superauimus,  cum in eum fideliter credidimus.« Et iterum dicent: »Attendamus quoque Dominica uerba in Euangelio. Exsurget gens paganorum contra gentem Christianorum, sicut in nobis factum est. Quapropter adiacentes nobis ciuitates et uillas destructas reedificemus, ac fortiores, et munitiores eas faciamus quam prius fuissent, ne amodo per huiusmodi mala conteramur, ut nunc contriti sumus. Et hoc totis uiribus suis, omnique substantia sua fortiter et largiter complebunt.«

Quod in diebus illis Romanis imperatoribus a pristina fortitudine decidentibus imperium in manibus eorum paulatim decrescet et deficiet, et etiam insula apostolici honoris diuidetur, et alii aliis magistri uel archiepiscopi in diuersis locis superponentur.

 XXu. In illis autem diebus imperatores Romane dignitatis a fortitudine qua prius Romanum imperium strenue tenuerant descendentes, in gloria sua imbecilles fient, ita ut imperium in manibus eorum diuino iudicio paulatim decrescat et deficiat, quoniam ipsi squalidi et tepidi et seruiles et turpes in moribus suis existentes, in omnibus inutiles erunt, et a populo quidem honorari uolent; sed prosperitatem populi non querent, et ideo etiam honorari et uenerari non poterunt. Quapropter etiam reges et principes multorum populorum, qui prius Romano imperio subiecti erant, se ab eo separabunt, nec ulterius ei subiici patientur. Et sic Romanum imperium in defectum dispergetur. Nam  unaqueque gens et quisquis populus regem sibi tunc constituet cui obediat, dicens quod latitudo imperii Romani magis sibi oneris prius fuerit, quam honoris. Sed postquam imperiale sceptrum hoc modo diuisum fuerit, nec reparari poterit, tunc etiam infula apostolici honoris diuidetur. Quia enim nec principes nec reliqui homines tam spiritalis quam secularis ordinis in apostolico nomine ullam religionem tunc inuenient, dignitatem nominis illius tunc imminuent. Alios quoque magistros et archiepiscopos sub alio nomine in diuersis regionibus sibi preferent, ita ut etiam apostolicus eo tempore dilatatione honoris pristine dignitatis attenuatus, Romam et pauca illi adiacentia loca uix etiam tunc sub infula sua obtineat. Hec autem ex parte  per bellorum incursionem euenient, ex parte quo que per commune consilium et consensum et spiritalium et secularium populorum perficientur, illis hortantibus ut quisque secularis princeps regnum et populum suum muniat et regat, ut quilibet archiepiscopus seu alius spiritalis magister subditos suos ad rectitudinem discipline constringat, ne deinceps malis illis affligantur, quibus diuino nutu prius afflicti sunt.

Quod iterum tunc temporis iniquitate repressa, et iustitia reualescente, disciplina honestatis, et antiquarum iura consuetudinum repullulabunt et obseruabuntur, et prophete multi erunt, et occulta Scripturarum sapientibus patebunt, plurimis interim heresibus passim ebullientibus, que Antichristi uicinum denuntient aduentum.

 XXuI. Et tunc iterum iniquitas aliquantulum debilis iacebit, interdum quoque surgere attentabit; sed iustitia in rectitudine sua interim stabit, ita ut homines illorum dierum ad antiquas consuetudines et disciplinas antiquorum hominum in honestate se conuertant, et eas teneant, et obseruent, sicut antiqui illas tenere et conseruare consueuerant. Sed etiam tunc unusquisque rex et princeps, ac episcopus ecclesiastice dignitatis se ipsum in alio castigabit, cum alium iustitiam obseruare et honeste uiuere uidebit, atque unaqueque gens correctionem ab alia sumet, cum illam ad bona proficere et ad rectitudinem surgere audiet. Aer quoque tunc iterum suauis erit, et fructus terre utilis, hominesque sani et fortes fient. In ipsis etiam diebus  multe prophetie ac plurimi sapientes erunt, ita ut etiam occulta prophetarum et aliarum Scripturarum sapientibus tunc ad plenum pateant, et filii et filie eorum prophetent, uelut ante multa tempora predictum est, et hoc in tali puritate ueritatis fiet, ut erei spiritus irrisionem in illis tunc facere non possint. In eodem quoque spiritu illi prophetabunt quo prophete secreta Dei olim annuntiauerunt, et in similitudine doctrine apostolorum, quorum doctrina super omnem humanum intellectum fuit. Interim etiam tam multe hereses et tam plurime turpitudines cum aliis malis ebullient, que etiam Antichristum in proximo adesse ostendent, ita ut homines eorumdem dierum dicant quod tanta crimina et tante immunditie prius non fuerunt sicut  in diebus eorum apparuerint. Quod et porcus in libro Sciuias descriptus manifestat, quia dum iustitia aliquando regnat, iniquitas illam oppugnat; et dum aliquando iniquitas uiget, iustitia illam confundit, quoniam mundus in uno statu nunquam permanet.

De qualitate iudiciorum diuine potestatis circa finem mundi manifestandorum, et quia tunc plurima pars hominum sinceritatem catholice fidei deserens ad filium perditionis conuertetur.

XXuII. Nunc autem, o homo, quod uides, quoniam predicta exterior pars supradicte rote tandem uelut turbida et procellosa tempestas, scilicet prope finem eiusdem medietatis ubi prefata linea eidem rote affixa est apparet, hoc demonstrat quod  iudicia potestatis Dei turbida et procellosa in diebus illis erunt, cum nec puritatem nec quietem catholice fidei in cordibus incredulorum hominum circa finem fortitudinis illius in qua mundus modo uiget inueniant, uidelicet ubi uoluntas Dei potestati ipsius ita coniungitur, quatenus in uoluntate Dei sit, quando mundus et ea que in mundo sunt per potentiam eius finiantur, quia homines temporis illius sinceritatem atque stabilitatem uere fidei fugient, et a uero Deo recedent ad filium perditionis se conuertentes, qui omnia ecclesiastica instituta conturbans, maximas procellas aduersitatis fidelibus ipsi resistentibus inducet. Nam cum post multas tribulationes, quas homines in inuasionibus alienarum gentium, et in semetipsis cum diuisione imperii  perpessi erant, iam uelut in quiete resederint, iterum repente multe hereses, multeque contrarietates ecclesiastice dignitatis ebullient.

De conceptione et ortu Antichristi, et quod ab exordio diabolico spiritu repletus, et in abditis locis occultatus et nutritus, omnibus magicis artibus usque ad uirilem etatem imbuetur; et quanta in diebus illis rerum uel temporum in mundo, uel in Ecclesia perturbatio et incertitudo futura sit.

XXuIII. Immunda quoque mulier in eodem tempore immundum filium concipiet, quoniam antiquus serpens, qui Adam absorbuit, illum hoc modo cum omni turba sua inflabit, ut nec aliquid boni in ipsum intret, nec in eo esse possit. In abditis enim et in diuersis locis nutrietur, ne ab hominibus  cognoscatur, omnibusque diabolicis artibus imbuetur, et usque ad plenos dies etatis sue occultabitur, nec peruersitates, que in se erunt, manifestabit, usquedum se plenum et superabundantem in cunctis iniquitatibus cognouerit. Ab initio autem ortus illius multa certamina multaque contraria rectarum ordinationum ebullient, et ardens iustitia a rectitudine sua obtenebrabitur, et caritas in hominibus exstinguetur. In eis quoque amaritudo et asperitas orietur, ac tante hereses fient, ut etiam heretici errores suos aperte et indubitanter predicent; tantaque dubietas et incertitudo in catholica fide Christianorum erit, ut homines in dubio habeant quem Deum inuocent; atque plurima signa  in sole, et luna, et in stellis, et in aquis, et in ceteris elementis et creaturis apparebunt, ita ut etiam uelut in pictura in portentis suis futura mala prenuntient. Unde etiam tanta tristitia illo tempore homines occupabit, ut mori quasi pro nichilo ducant. Qui autem in catholica fide tunc perfecti erunt, in magna contritione exspectabunt quid Deus ordinare uelit. Et he tribulationes hoc modo procedent: usquedum filius perditionis os suum ad contrariam doctrinam aperiat. Sed cum ille uerba falsitatis, et deceptionum suarum protulerit, celum et terra contremiscent, catenaque monilis iustitie quam Paulus usque ad pedes eiusdem uirtutis descendentem fecit, ut supra dictum est, uelut magno flatu uenti tacta tunc primum mouebitur, quoniam usque  ad idem tempus inconcussa et inconuulsa permanebit. Paulus quippe doctrinam suam multis miraculis tam fortiter corroborauit, ac illam profundissimis uerbis tam honeste decorauit, ut etiam usque in finem mundi sic perduret, quemadmodum et hec eadem catena ad pedes eiusdem iustitie quasi ad finem mundi descendens demonstrat. Ipse quoque per ueritatem in eleuatione spiritus sui de secundo aduentu Filii Dei, ac de mortifero incursu filii perditionis credentibus locutus est dicens:

Testimonia Epistote Pauli ad Thessalonicenses finem mundi et aduentum et opera et iudicium Antichristi denuntiantia, et quomodo intelligi debeant.

XXIX. »Neque terreamini, neque per spiritum  neque per sermonem, neque per epistolam tanquam per nos missam, quasi instet dies Domini. Ne quis uos seducat ullo modo, quoniam nisi uenerit discessio primum, et reuelatus fuerit homo peccati, filius perditionis, qui aduersatur, et extollitur supra omne quod dicitur Deus, aut quod colitur, ita ut in templo Dei sedeat, ostendens se tanquam sit Deus . Huius sententie intellectus hoc modo accipiendus est: uos qui Dei estis, et qui uerbis eius creditis, cauti estote ne in cordibus uestris ullo terrore quatiamini, neque spiritali scilicet deceptione, neque uerbosa seductione, neque per scripta uelut ad uos ueraciter sint directa, quasi adsit dies ille, quo conditor cunctorum abscondita cordium denudabit. Cauete etiam ne quis  per illusoria et phantastica facta uos inclinet ulla occasione in seductionem, quoniam nisi uenerit tempus illud, quo ecclesiastica sublimitas dissipabitur, et quo uera fides conculcabitur, quod discessio intelligitur, que fiet in tempore scelerati filii cuius mater immunda existit, nesciens a quo conceperit, et manifestus fuerit ille qui homo peccati erit, quia per initium suum totus peccatis infundetur, unde et sic peccator existet, omnia peccata recitando et recolligendo, ac filius crudelissime perditionis quoniam totus in perditione manebit; ea que contraria Deo sunt homines docens, quem etiam seductor humani generis ita inflammabit, quemadmodum ipse furere primitus incepit, cum Deo similis esse uoluit; quapropter etiam aduersabitur omnibus Deum  colentibus, et efferet se ultra omnem creaturam Deum se nominans, et ut quasi Deus colatur precipiens, non credatis, quasi adsit dies Domini, scilicet quo iudicabit orbem terrarum cum mundus finem accipiet. Iterumque idem Paulus Spiritu sancto infusus dicit: »Nam mysterium iam operatur iniquitatis, tantum ut qui tenet nunc teneat, donec de medio fiat « Huius sententie intellectus hoc modo accipiendus est: Occulta suggestio iam in operibus hereticorum manifestatur, in quibus persuasor iniquitatis iacula premittit, ueritatem uere fidei opprimere uolens; ideoque recta intentione, ac bono conamine studium hoc in fideli homine tantum sit, ut qui fidem apostolicam et uere catholicam  tenet, nunc firma stabilitate teneat illam inconuulsam, donec de medio illo quod inter ortum et defectum sui est fiat, quoniam circa tempora filii perditionis fides a fortitudine sua declinans, iam incuruata debilitabitur. Nam qui ecclesiasticam in Deo sublimitatem et fidem rectam habet aliquid magni tenet, quia per illam celeste regnum intrabit; qui uero fidem non habet nichil tenet, quoniam in perditionem ibit; et sic etiam homo in medio potestatis Dei existit, quia antequam homo formatus fuisset Deus erat, et postquam homo corporaliter finietur Deus in uirtute sua perdurat.

Quod antiquus hostis, qui primum hominem seducendo deuicit, et per hominem Christum reuictus per alium hominem iterum se putans posse uincere Antichristum iusto Dei permissione tota  malignitate sua infundet, ut ad impugnandam fidem catholicam et doctrinam Christi destruendam innitatur.

XXX. Antiquus enim hostis, quem fortitudo diuinitatis in lacum abyssi proiecit, quemadmodum in uehementes aquas plumbum decidit, quoniam iniquitatem constituere uoluit, cum Deus iustus et uerax sit, et nullum sibi similem habeat, quia per se ipsum eternaliter subsistens cuncta ex nichilo fecit, quoniam hominem primum superauerat, per alium hominem scilicet Antichristum estimat se posse perficere quod olim inceperat, cum aduersus Deum pugnare tentauit. A diabolo quippe Antichristus infusus cum os suum ad peruersam doctrinam ut predictum est aperuerit, omnia que Deus in antiqua,  et in noua lege constituerat destruet, incestumque et alia similia non esse peccata affirmabit. Dicet enim quia peccatum non sit, si caro carnem calefaciat, sicut nec hoc si homo ab igne calefiat, affirmans etiam quod omnia castitatis precepta per ignorantiam facta sint, quoniam cum homo alter calidus, alter frigidus sit, calore et frigore oporteat eos inuicem temperari. Et iterum ad fideles dicet: »uestra lex continentie contra modum nature constituta est, scilicet quod homo calidus esse non debeat, in cuius spiramine ignis est, qui totum corpus hominis incendit. Et quomodo iste contra naturam suam frigidus esse possit? Sed qua ratione homo omitteret, quin carnem aliam calefaceret? Homo enim ille, quem magistrum uestrum esse dicitis, legem que  supra modum est uobis dedit, quia sic uidere uos iussit. Ego autem dico: uos in his duobus modis uidelicet caloris et frigoris estote, atque in inuicem uos fouete, et predictum hominem iniusta precepta uobis dedisse considerate, quoniam quamuis iuberet ne homines se mutuo fouerent, ipsi tamen naturam suam carnaliter coluerunt. uidete ergo ne iniusta doctrina amodo seducamini, quoniam in me est quid facere possitis uel non, nec magister uester rectas propositiones uobis proposuit, qui uos esse uoluit sicut spiritum qui carne coopertus non est, et qui non operatur, cum nata caro hominum sic creata non sit, que per ignem infunditur et formatur, quia si filii non crearentur, possibilitatem  operandi non haberent. Unde et uos quid sitis scitote. Nam ille qui uos primum docuit uos decepit, et in nullo uos adiuuit: ego autem uobis infundo, ut uosmetipsos cognoscatis, et ut quid sitis sciatis quoniam creaui uos, et totus in omnibus sum; ille uero omnia opera sua alii assignans a se ipso nichil loquebatur, quoniam de se nichil potuit; sed ego a meipso loquor, atque per me ipsum omnia possum.« Hic uerbis et aliis similibus iste infelix filius perditionis homines seducet, docens eos ut secundum igneum carnis gustum uiuant, et omnem uoluntatem carnis sue perficiant, cum tam uetus quam noua lex homines ad castitatem inuitent, ita scilicet ne castitas modum suum transcendat. Et hoc modo Lucifer per illum iustitiam Dei abnegabit,  atque omne quod facere inceperit, per ipsum se posse perficere putans, Iordanem in os suum fluere estimabit ita ut baptismus deinceps non nominetur, sed illum retrorsum abiiciat, quemadmodum ipse per baptismum abiectus est. Unde sic dominando tantum numerum populi sibi subiugare putabit, ut Filius Dei paruum numerum fidelium ad comparationem numeri sui habeat.

Quare Antichristus homo peccati, et filius perditionis ab Apostolo uocetur, et testimonium ex Apocalypsi Ioannis ad hoc competens, et quomodo intelligendum sit, et quod diabolus et in ueteri et in Nouo Testamento sectatores habuerit, alios per idola, alios per hereticos decipiens.

XXXI. Prefatus quoque homo peccati homo dicitur, quoniam omnia mala perficiet, et quia illa  omnia super ipsum fundentur, filiusque perditionis uocatur, quoniam mors et perditio ipsi dominabuntur, atque, ut predictum est, peruersis et nefandissimis modis multitudinem populorum seducendo, sibi attrahet, seque ut Deum adorare faciet, uidelicet etiam ut Ioannes sub imagine bestie feritatem eius describens per ostensionem ueritatis dicit: »Et adorauerunt eam omnes qui habitant terram, quorum non sunt scripta nomina in libro uite Agni .« Huius quoque sententie intellectus hoc etiam modo de futuris accipiendus est: Proni corpore et mente adorabunt bestiam iniquitatis, qui habitationem cordium suorum terrenis rebus infigent, quorum non sunt exarata signis  sanctitatis nomina in eternitate uite illius, in cuius ore dolus inuentus non est. Quapropter in perditione erit quicunqne scripta huius perditi hominis ipsum colendo adorabit, et qui scripta Satan in corde suo geret, qui a Deo expulsus est, quoniam a se ipso Deus esse uoluit. Unde et mors nominatus est, quia uitam fugit, in qua nulla mortalitas inuenitur, sed que omnia uiuificat. Et isti omnes qui huic perditionis filio adherebunt opera illius facientes, in libro uite Agni non scribentur, quoniam Agnus iste uerbum Dei est per cuius uerbi fiat omnis creatura processit. Diabolus autem in ueteri et in Nouo Testamento sequentes se assidue habuit; in ueteri quidem per Baal; in Nouo autem per Sadduceos, qui nerui ipsius in schismate sunt, quia legem Dei,  que radix iustitie est, in qua patriarche et prophete latebant, cum sordibus Baal primum uiolauerunt; sed et illos qui postea in Nouo Testamento cum Sadduceis in resurrectionem in afflictione iustitie abnegauerunt quia predicte radicis rami euangelium est, fructusque ramorum Christi testimonium existit, quod idola Baal et Sadduceos fortiter contriuit. Sed tamen deinde ab istis heretici procedent, qui conditioni prime pullulationis contradicent, errorque istorum peior priore erit, quoniam Deum in creatione sua, et in uiuentibus animabus ex toto negabunt. Omnes autem isti infelicem bestiam, uidelicet perditum hominem, adorabunt, fidemque omnipotentis Dei deserentes dicent, quod nichil eis obsit, si precepta Dei negligant.

 De signis uel portentis et tempestatibus quas per magicas artes facturus est, et quomodo mori et resurgere se simulans quamdam scripturam fallacia diaboli inuenta in frontibus sequentium se describi faciet, qua decepti ulterius ab eo diuelli et separari non poterunt.

XXXII. Et sic infidelitas eorum ad prefatum aureum caput leopardi in predicta catena monilis apparens descendit, quod Antichristum designat, qui se Deum uelut aureum caput nominans, per diabolicas artes et per suscitationem elementorum horrenda portenta maximasque tempestates faciet, quod Deus ita fieri permittet, quatenus omne genus humanum casum illius cognoscat. Nam et ideo quasi pro redemptione populi sui per occisionem  se mori et per resuscitationem se resurgere simulabit, quamdamque scripturam in frontibus sequentium se scribi faciet, per quam omne malum eis immittet, ut etiam antiquus serpens hominem decipiens, eum quoque in captione sua postmodum habens, libidine incendit, atque per eamdem scripturam contra baptismum, et contra Christianum nomen magica arte eos ita infundet, ut ab illo discedere non cupiant, et ut secundum ipsum quemadmodum Christiani secundum Christum omnes uocentur. Hanc scripturam Lucifer in se diu habuit, nec eam ulli hominum reuelauit, excepto huic soli, quem in utero matris sue totum possidebit. Quapropter etiam omnem uoluntatem suam se confidit per illum  posse perficere. Sed idem perditus homo animam, et quod uiuit non a diabolo sed a Deo habebit, cum et ipse infelicissimus inquisitor antique seductionis, qui omnia bona odit, uiuere suum a Deo acceperit. Nam Deus solus uita est, omnisque anhelitus, et omne quod uiuit per illum mouetur, quoniam ipse solus initium sine initio est. Et sicut Lucifer in celo contra Deum pugnauit, ita etiam per hunc perditum hominem in terra aduersus humanitatem Filii Dei certare tentabit. Et hoc per scripturam hanc faciet, qua Deum et Creatorem omnium negabit, se maiorem illustrationem donorum suis conferre confidens, quam Christus Filius Dei in se credentibus contulerit. Scriptura autem hec in nulla lingua prius uisa aut inuenta  est, quia Lucifer eam in semetipso primum inuenit, illamque eo dolo proferet, quo homines seducit ne Creatorem suum cognoscant; atque per ipsam infideles hoc modo deludet, ut nequaquam aliud colere, quam quod illi uidebunt placere, studeant. Dicet enim idem filius perditionis quod sicut lignum abscissum deponitur, quousque pictor illud componat et ornet, ut ab omnibus ueneretur, ita quoque homo natus honore careat, quousque scriptura ista extollatur, quoniam maior salus et uirtus in ipsa sit quam in creatione hominis fuerit. Sed Deus omnes conatus eiusdem scripture cum auctore suo destruet; scriptura autem quam Spiritus sanctus dedit non pertransibit. Cumque his falsis signis ex omni genere hominum ad se colligere inceperit,  sancti et iusti in timore magno concutientur.

Promissio Dei de restitutione Enoch et Elie, et quomodo interim cum eis agatur, et qualiter cum restituti fuerint se in aduersis inter homines habebunt, et quanta aduersus Antichristum predicationis et miraculorum potestate enitescent, a quo tamen martyrizati cum innumeris aliis e mundo migrabunt, et beatorum numerus martyrum ad plenitudinem debite perfectionis perducetur.

XXXIII. Sed Ego qui sum recordabor quomodo primum hominem formauerim, et quali modo omnia opera quibus Lucifer contra me per hominem pugnaturus esset preuiderim, atque quomodo sanctas uirtutes aduersus illum pugnando signauerim, quemadmodum in Enoch et Elia feci, quos de germine  hominum, qui toto desiderio mihi adheserant, elegi. Et circa nouissimum tempus hominibus ostendam quatenus testimonium istorum duorum testium homines confidenter recipiant. Nam in mysterio meo eos doceo, operaque hominum eis manifesto, ita ut illa sciant, quasi ea corporaliter uiderint; sapientioresque scriptis et sermonibus sapientium sunt. Cum enim ab hominibus corporaliter sublati sunt, omnis timor et tremor eis ablatus est, ita ut equanimiter omnia que circa ipsos sunt sufferant, egoque in secretis locis absque omni lesione corporis eos seruo. Et cum filius perditionis peruersam doctrinam suam euomet, istos eadem uis per quam prius de medio hominum ablati fuerant, quasi in uento reducet, et quandiu cum  hominibus in terra morabuntur, semper post quadraginta dies reficientur, quemadmodum etiam Filius meus quadraginta diebus transactis esuriuit. Istos autem fortes et sapientes caput capricorni in prefata catena monilis iustitie demonstratum significat, quoniam sicut capricornis fortis est, et in altum ascendit, sic ipsi in potentia mea fortes erunt, in altitudinem miraculorum meorum uelociter eleuandi. Tantam enim uirtutem in miraculis meis habebunt, quod maiora signa in firmamento et in elementis, ac in ceteris creaturis filio perditionis facient, ita ut fallacia signa illius ueris signis istorum deludantur. Unde et ob nimiam uirtutem miraculorum eorum ex omnibus populis homines ad ipsos current uerbis eorum credentes, atque ad  martyrium, quod eis filius perditionis inferet, cum ardenti fide uelut ad conuiuium properantes, ita ut etiam occisores ipsorum pro nimia multitudine occisos dinumerare tedeat, quia multitudo sanguinis eorum sicut riuus aquarum effundetur. Sed tandem cum filius perditionis hos duos uere sanctitatis uiros nec blanditiis, nec minis potuerit superare, nec signa, nec miracula eorum offuscare, iubebit eos crudeli martyrio consummari, memoriam que ipsorum de terra penitus deleri, quatenus nec ullus hominum in tota terra sit, qui ei deinceps audeat resistere. Tunc, ut supra dictum est, aureus numerus beatorum martyrum, qui in primitiua Ecclesia propter ueram fidem occisi sunt, in martyribus istis, qui in errore nouissimi temporis occidentur, ad  plenitudinem perfeetionis sue perducetur, quoniam tempus hoc omnia conculcans omniaque deuorans, lupus, qui in libro Sciuias describitur, designat, quia ut lupus in rapacitate sua quecunque potest deuorat, ita et in tempore illo fideles qui in Filium Dei credunt, absorbebuntur. Quapropter et idem Filius Dei ad Patrem iterum dicit ut prefatum est:

Item interpellatio Filii ad Patrem in ostensione uulnerum suorum ipsis hominibus ut eis parcat commendantis, et eosdem homines ut genua sua Patri flectant, quod ipsorum misereatur, exhortantis.

XXXIu. »Iam me fatigat, quia ordinatione tua carne indutus sum, quod membra mea, uidelicet illi qui sacramento baptismatis mihi adheserant, nec a me recedunt, et quod in irrisionem diabolice  illusionem uadunt, cum filium perditionis audientes colunt, ex quibus tamen lapsos recolligo, rebelles autem et in malo perseuerantes abiicio. Pater, quoniam ego Filius tuus sum, uide ea caritate, qua me in mundum misisti, et considera uulnera mea, quibus precepto tuo hominem redemi, illaque tibi ostendo, quatenus et tu illorum miserearis quos redemi, neque permittas eos de libro uite deleri; sed per sanguinem uulnerum meorum ipsos in penitentia ad te recollige, ne ille qui et incarnationem ac passionem meam illudit, eis in perditione dominetur. Ergo nunc, omnes homines, qui antiquum serpentem deserere, et ad Creatorem uestrum redire desideratis, attendite quod ego Filius Dei et hominis Patri meo uulnera mea ostendo pro  uobis. Unde etiam uos genua uestra que multoties ad uanitatem inique contrarietatis inclinastis, ad Patrem uestrum qui uos creauit, et qui uobis spiraculum uite dedit, in puritate fidei flectite, peccata uestra ex corde pleniter confitentes, ut uobis qui in afflictione tam corporis quam anime estis, manum suam fortem et inuincibilem porrigat, quatenus a diabolo et ab omni malo uos eripiat.« Sic Filius ad Patrem loquitur, membraque sua illi commendat, ac illa castigat, ut uero capiti suo adhereant, ne perditio primi et nouissimi proditoris ea absorbeat. Quotiescunque enim omnipotens Pater prauis operibus hominum irritatur, Filius eius ipsi uulnera sua ostendit, uidelicet ut propter illa hominibus parcat, quoniam ipse corpori suo non pepercit,  quatenus ouis que ei ablata fuerat, in sanguine suo retraheretur; ideoque etiam eadem uulnera ipsius tandiu aperta permanebunt, quandiu homo in mundo manens peccat. Quapropter et idem Filius Dei ab hominibus requirit ut genua sua ad omnipotentem Patrem suum flectant, quoties iudicia eius promerentur, quatenus propter uulnera sua que in carne passus est, et que Pater ipsius semper inspicit, eos ab omni malo liberet.

Quod Enoch et Elia in oculis omnium a morte suscitatis et ad nubes sublatis, et resurrectio mortuorum omnimodis confirmabitur, et antiquus serpens per filium perditionis aduersus Deum et sanctos in maximum furorem excitabitur.

XXXu. Postquam autem Enoch et Elias per filium perditionis mortem corporalem subierint, sequaces  illius multum gaudebunt, quoniam eos defecisse uidebunt; sed deinde cum spiritus uite eos suscitauerit, ac sursum in nubes sustulerit, gaudium illorum in timorem et in tristitiam atque in magnam admirationem uertetur. Nam per resuscitationem et subleuationem istorum ego omnipotens probabo, quod resurrectio et uita mortuorum nulla repugnatione incredulorum contradici possit, quin eo die cum elementa, cum quibus homo peccauerat, purgabuntur, homo quoque de morte resuscitetur, atque in maiorem claritatem, quam prius creatus sit, per penitentiam, que Deo placet, restituatur; quia sicut omnis compago hominis per penitentiam mouetur, ita et ipse cum lugubri uoce penitentie  celum mouet, ac Deum cum cherubin ex toto laudat. Tunc antiquus serpens propter resuscitationem istorum in maximam iram commouebitur, et perditum hominem in estimationem illam ducet, ut thronum suum de quo expulsus est, possideat, quatenus per hoc resuscitatio prefatorum uirorum et memoria Filii Dei in hominibus omnino deleatur, et in semetipso loquetur, dicens: »In hoc filio meo maius prelium nunc faciam quam dudum in celo fecerim, omnemque uoluntatem meam per ipsum complebo, nec huic uoluntati mee Deus aut homo resistere ualebit, scioque et cognosco quod superari non potero. Unde et in omnibus uictor ero. Et deinde idem filius perditionis multitudinem populi conuocabit, ut gloriam suam manifeste uideat,  cum supra celos ire tentabit, ita etiam ut si quid catholice fidei in Ecclesia inconuulsum remanserit, per ascensionem ipsius in toto tabescat. Sed cum astante populo audiente superioribus elementis preceperit, ut eum suscipiant ad celum euntem, uerba Pauli fidelis mei implebuntur, que spiritu ueridico repletus dicit:«

Quod ille iniquus in presumptione sua reuelatus dum multitudine populi adstante et audiente superioribus elementis preceperit, ut eum in celum euntem suscipiant, iuxta testimonium Apostoli, a spiritu oris Domini Iesu interficietur, et quod hec uidentes ad ueram fidem relicto errore conuertentur, et sic tota diaboli elatio subruetur.

XXXuI. »Sed tunc reuelabitur ille iniquus, quem Dominus iehsu interficiet spiritu oris sui . Huius sententie intellectus hoc modo accipiendus est: Eo tempore denudabitur ille filius iniquitatis, eumque mendacem fuisse omni populo apparebit, cum presumptionem ad celos ascendendi arripuerit, quoniam ipsum in presumptione ista damnator et saluator populorum qui Filius Dei est occidet, et hoc fortitudine illa faciet, qua ipse uerbum Patris existens, totum orbem terrarum iusto iudicio iudicabit. Cum enim iste filius perditionis diabolica arte se sursum extulerit, diuina uirtute deiicietur, atque fetor sulphuris et picis eum suscipiet, ita ut etiam astantes populi ad presidia montium fugiant. Tantus quippe terror hec uidentes et audientes occupabit, ut diabolo filioque eius abrenuntiantes, ad ueram fidem baptismi conuertantur.  Quapropter antiquus serpens attonitus in semetipsum frendens dicet: »Et nos confusi sumus. Amodo homines nobis ita subiugare non ualebimus, quemadmodum hactenus fecimus.«

Quia post ruinam Antichristi gloria Filii Dei amplificabitur, et omnes credentes in eum humili uoce laudabunt eam, et testimonium ex Apocalypsi Ioannis ad ista competens, et quo sensu intelligendum sit.

XXXuII. Sed et omnes in Filium Dei fideliter credentes flebili atque laudabili uoce Deum laudabunt, uelut per dilectum et ueridicum testem meum scriptum est: »Nunc facta est salus, et uirtus, et regnum Dei nostri, et potestas Christi eius, quia  proiectus est accusator fratrum nostrorum, qui accusabat illos ante conspectum Dei nostri die ac nocte. Et ipsi uicerunt illum propter sanguinem Agni, et propter uerbum testimonii sui, et non dilexerunt animas suas usque ad mortem . Huius sententie intellectus hoc modo accipiendus est: Nunc diabolo deuicto, filioque eius Antichristo prostrato, facta est superna dispositione salus, nulla diabolica pericula metuens, et uirtus illa omnino conterens, et regnum omnibus dominans, qui sub regimine Dei nostri sunt, et potestas inuincibilis Christi scilicet Filii eius, quem uerum Sacerdotem super salutem animarum constituit. Nam proiectus est in eternam damnationem accusator pertinacissimus et insidiator inquietissimus illorum uidelicet qui filii  Dei sicut et nos existentes supernam hereditatem nobiscum habebunt, qui accusabat illos diuersis suggestionibus ipsius consentientes, coram intuitu summi Creatoris et Iudicis, et hoc tam in spiritali quam in seculari transgressione omni tempore faciebat, quoniam homo semper peccat. Primum enim prelium perditi angeli, quo contra Deum pugnauit, uolens se Deum esse, Deus uicit, et in illo etiam ultimum prelium, quod cum illo facturus erat, preuidit, cum filium eius eum deiecit, et cum ipsum per illum omnino tam confudit. Et ipsi qui ueraciter Deum confitentur uicerunt illum cum ei non consenserunt propter sanguinem Agni, per quem redempti sunt, et per quem ipsi etiam plurimas aduersitates in corporibus suis sustinentes  uictores exstiterunt, et propter uerbum, id est doctrinam quam testificatus est in catholica fide, que etiam ab illo uerbo se extendit, per quod omnes creature processerunt, nec dilexerunt animas suas eas in corporibus suis retinentes, sed ad mortem corporum suorum precedere fecerunt, cum corpora sua temporali morti in plurimis passionibus subiecerunt, ubi et easdem animas suas omnipotenti Deo reddiderunt. Martyres enim usque ad mortem cucurrerunt, et priusquam Filium Dei negarent passionibus se subiecerunt, et ideo etiam Abel, et prophete, ceterique martyres qui usque in nouissimum diem pro Deo occisi sunt, testimonium Filio Dei perhibent, quod etiam ipse in uoluntate Patris sanguinem suum pro ipsis fuderit. Itaque  bellum filii perditionis hoc modo finitum est, nec ipse deinceps in ulla cultura apparebit. Unde gaudete, qui in celo et in terra habitationem habetis. Post casum autem Antichristi gloria Filii Dei amplificabitur.


Epilogus libri ipsius, in quo pro opere suo, scilicet pro reparatione hominis, Deo laus celesti uoce exsoluitur, et opusculum istud cum auctore suo eidem Deo et fidelibus eius studiose commendatur.

XXXuIII. Et iterum de celo uocem uerba ista me docentem audiui: Nunc laus Deo sit in opere suo, homine uidelicet, pro cuius reparatione maxima prelia in terra fecit, quemque super celos eleuare dignatus est, ut simul cum angelis faciem ipsius  in unitate illa qua uerus Deus et homo est laudet. Sed ipse omnipotens Deus pauperculam femineam formam per quam hanc scripturam edidit, oleo misericordie sue ungere dignetur, quoniam ipsa absque omni securitate uiuit, nec etiam scientiam edificationis Scripturarum, quas Spiritus sanctus ad instructionem Ecclesie proposuit, et que uelut murus magne ciuitatis sunt habet. A die enim natiuitatis sue in doloribus infirmitatum, quasi reti illaqueata est, ita ut in omnibus uenis, medullis et carnibus suis, continuis doloribus uexetur, nec dum tamen eam dissolui Domino placuit, quoniam per cauernam rationalis anime quedam mystica Dei spiritaliter uidet. Hec autem uisio uenas  eiusdem hominis ita pertransiuit, ut ipsa propter eam multa fatigatione sepe commoueatur, aliquo tamen tempore leuius, aliquo depressius, in fatigatione infirmitatis laborans. Unde etiam mores a diuersis moribus hominum alienos habet, quemadmodum infans, cuius uene nondum ita plene sunt, quatenus mores hominum discernere possit. Ipsa enim cum inspiratione Spiritus sancti officialis existit, et complexionem de ere habet; ideoque de ipso ere, de pluuia, de uento, et de omni tempestate infirmitas ei ita infixa est, ut nequaquam securitatem carnis in se habere possit, alioquin inspiratio Spiritus sancti in ea habitare non ualeret. Sed Spiritus Dei magna ui pietatis sue ea interdum ab hac infirmitate quasi rore cuiusdam refrigerii  a morte suscitat, quatenus officialis cum inspiratione Spiritus sancti in seculo uiuere possit. Omnipotens autem Deus, qui omnem fatigationem passionis eiusdem hominis ueraciter cognouit, gratiam suam in ipsa ita perficere dignetur, ut pietas eius in hoc glorificetur, et illius anima cum de hoc seculo migrauerit ad eternam gloriam ab eo clementer suscipi et coronari gaudeat. Sed liber uite, qui scriptura uerbi Dei est, per quod omnis creatura apparuit, et quod omnium uitam secundum uoluntatem eterni Patris uelut in se preordinauerat, exspirauit, hanc scripturam per nullam doctrinam humane scientie, sed per simplicem et indoctam femineam formam ut sibi placuit mirabiliter  edidit. Unde nullus hominum tam audax sit, ut uerbis huius scripture aliquid augendo apponat, uel minuendo auferat, ne de libro uite, et de omni beatitudine que sub sole est deleatur, nisi propter excribrationem litterarum, aut dictionum, que per inspirationem Spiritus sancti simpliciter prolata sunt, fiat. Qui autem aliter presumpserit, in Spiritum sanctum peccat. Unde nec hic nec in futuro seculo illi remittetur. Nunc iterum laus sit omnipotenti Deo in omnibus operibus suis ante euum, et in euum, quia ipse primus et nouissimus est. uerba autem hec fideles deuoto cordis affectu percipiant, quoniam per illum, qui primus et nouissimus est, ad utilitatem credentium edita sunt.






TRIGINTA OCTO QUAESTIONUM SOLUTIONES Petente Wiberto monacho Gemblacensi per sanctam Hildegardem ad ipsum transmisse.






WIBERTUS MONACHUS HILDEGARDI.


Matri sanctissime HILDEGARDI, WIBERTUS.

Gaudium quod de uisione et collocutione tua, cum abbate nostro tempore Quadragesimali, ad te proficiscendo,  diuinitus mihi indultum credideram, ad tempus quidem mihi inuidia, ut puto, diaboli sublatum est. Nam cum Coloniam usque processissemus, ter nostrum impediente Satana, et per iniquas carnalium  propinquorum suorum suggestiones propositum abbatis ad te protendendi conturbante, ulterius destitimus. Sed spero quia quod ablatum mihi doleo, opportuniori tempore, remotis omnibus impedimentis, gratia mihi diuina restituet. Interim tamen de questionibus illis, quas per me fratres uillarenses ad te soluendas mittebant, quasque ego reuocatus ab itinere, tibi perferendas, dilecto mihi Baldo commisi, quid actum sit, uehementer scire cupio, utrum uidelicet, necne ad te peruenerint. Quod si peruenerunt, obsecramus omnes, nostre partis amici tui in spiritu, tuis affusi pedibus, ut mare solutionis earum fiducialiter ingrediens, aure Spiritus sancti uela committere non pertimescas, tali duce freta sine difficultate, placido portui mox adlapsura.  De quibus etiam precor, ut cum prescriptis litteris uillarensium et nostris solutionibus earum prescribas, ut altere ex alteris gratiores fiant, et clarius elucescant.



RESPONSUM HILDEGARDIS.

Charitas, que cum abstinentia peccatorum fidem instituit et castitatem cum patientia edificat, columne que quatuor partes domus sustinet, similis est. Ipsa enim caritas plantauerat hortum ualde gloriosum cum pretiosissimis aromatibus et nobilissimis floribus, rosis et aliis, qui suauissimum odorem spirabant, in quibus uerus Salomon oculos suos pascere solebat. Hortus iste uirtutes sanctas designat, quas Deus, qui uera caritas est, in uirga Iesse operatus est, Maria uidelicet, que in castitate  floruit, et nobilissimum florem protulit. De flore ista uox turturis audita est , que uirginalem naturam uocauit, quam lilium significat, quod in suo stipite candidos flores, cum fragrantia gratissimi odoris emittit. Sicut et ipsa uirginitas propter dulcissimum odorem bone intentionis in mundo honoratur. Eremite quoque siue monachi, qui propter Christum seculo renuntiauerunt sine societate secularis pompe uiuere debent, sicut uirgo post uotum sine memoria uiri; quia uirgines et monachi inter angelicos ordines idem sunt; quoniam sicut angeli nichil aliud quam faciem Dei inspicere desiderant, sic et ipsi omnibus pompis secularibus abiectis, Agnum Dei, Christum scilicet, crucem eius  baiulantes, sequuntur, in quibus propter uerum contemptum seculi rutilantes flores passionis Dominice generant. Nunc, o fili Dei, in ualle uere humilitatis positus, in quiete ambula sine elatione que precipiti monti assimilata, difficilem, et uelut impossibilem ascensum uel descensum prebet innitentibus, et in cuius summitate nullum edificium patet. Homo enim qui tentat altius ascendere quam possit peruenire, ille nomen sanctitatis absque securitate possidet; quia solo nomine sine edificio bonorum operum et quadam inepta letitia mentis gloriatur. Tu enim gloriosissimum hortum quem caritas plantauit, aspice, et unamquamque uirtutem in uera humilitate et simplicitate cordis ad te collige; et licet inter uarias hominum mentes constitutus  sis, disce tamen quoniam longanimiter et patienter omnes nos diuina bonitas tolerat. Fuge etiam inconstantiam pigri serui, qui hodie uni domino, cras alteri seruit; et gladio uerbi Dei uiriliter accingere, exemplo fortissimorum militum, qui lectum ueri Salomonis ambientes custodiunt . Mentis quoque tue sinceritatem cum uigilantibus oculis Deo omnipotenti, ne in dubio dormire incipias, iterum atque iterum commenda. Et esto probus et dilectus miles ueri Salomonis, quem pro uictoria quotidiane pugne diligit et coronat. Spiritus sanctus igne sui amoris te accendat, ut in amore seruitii sui indeficiens perseueres, quatenus uiuus lapis celestis Ierusalem quandoque fieri merearis.



QUAESTIO I.

 Quomodo intelligendum est quod legitur: »Qui uiuit in eternum, creauit omnia simul ,« cum per sex dies opera sua Deus distribuisse referatur? 



SOLUTIO.

Omnipotens Deus, qui sine initio et sine fine uita est, et qui omnia in scientia sua eternaliter habuit, materiam omnium celestium et terrestrium simul creauit, celum scilicet, lucidam materiam, et terram, que turbulenta materia erat. Ista uero lucida materia, de claritate que eternitas est, sicut spissa lux fulminabat, que etiam super turbulenta materia lucebat, ita quod ei adiuncta erat: et iste due materie simul create sunt, ut unus circulus apparuerint. In primo namque Fiat, angeli de predicta lucida  materia cum eorum habitaculo processerunt; et quia Deus, Deus et homo est, ad faciem Patris angelos creauit: et hominem, de quo tunica induendus erat, ad imaginem et similitudinem suam formauit: sic quoque ad imperium omnipotentis Dei, cum diceret: Fiat, quelibet creatura de turbulenta materia secundum speciem nature sue apparuit. Sex enim dies, sex opera sunt; quia inceptio et completio singuli cuiusque operis, dies dicitur. Post creationem etiam prime materie nulla mora fuit; sed mox quasi in ictu oculi, Spiritus Domini ferebatur super aquas, nec etiam postea mora aliqua erat; sed Deus illico dixit: Fiat lux .



QUAESTIO II.

 Quid est quod scriptum est: »Diuisit Deus aquas, que erant sub firmamento, ab his que erant super firmamentum?«  Nunquid credendum est materiales aquas super firmamentum esse?



SOLUTIO.

Deus aquas que super firmamentum erant, ab his que sub firmamento erant, ideo diuisit, ut sicut inferiores aque terrenis constitutionibus adsunt, ita etiam et superiores aque superioribus constitutionibus adessent. In aquis enim superioribus nichil est quod crescat aut deficiat, sicut in istis inferioribus aquis, in quibus quidquid uiuit, hoc quemadmodum homo crescit et deficit. Sed ille superiores aque in primo statu suo sicut Deus eas constituit, persistunt, et in circulo suo fluunt, et materiales  sunt, non tamen ut aque inferiores, quoniam multo subtiliores, et nostris uisibus omnino inuisibiles existunt, quarum humiditate et ignis ibi exstantis calore, desuper firmamentum solidatur, uelut corpus per animam subsistit, ne dissoluatur. Aque uero inferiores iste de sub firmamento grossiores, speculum sunt celestium luminarium, solis scilicet, lune et stellarum, que infinita diuersarum specierum animalia continent, que in eis nascuntur et subsistunt; ideoque officia superiorum et inferiorum aquarum in cunctis dissimilia sunt.



QUAESTIO III.

Antequam primus homo peccaret, uidebat ipse corporeis oculis Deum, uel uisuri sumus nos eum corporeis oculis, cum secundum Apostolum , corpora  spiritalia in resurrectione receuerimus?



SOLUTIO.

In resurrectione cum homo corpus spiritale re ceperit, et cum idem corpus anime inseparabiliter unitum fuerit, splendidam faciem sancte Diuinitatis cum angelis sine fine intuebitur. Adam namque, qui ita sapiens et perfectus a Deo formatus erat, quod scientia et sapientia super omnes homines repletus fuit, Deum in diuinitate sua, sicuti est, nunquam uidebat; sed quando claritatem de uultu eius procedentem, exterioribus oculis uidit, in qua uerum Deum esse ueraciter cognouit. Sicut enim ante peccatum cum adhuc anima ipsius corpori suo dominaretur, oculis suis, qui per innocentiam tunc spiritales  fuerunt, predictam claritatem inspexit, quod postea facere non potuit, quia uisionem istam in paradiso post peccatum statim perdidit, cum oculi eius in preuaricatione precepti Dei, quod ante cognouit, per carnale desiderium aperti sunt.



QUAESTIO Iu.

Quo genere locutionis usus est Deus, et in qua specie primo homini apparuit, cum preceptum ei dedit, et in qua, cum post peccatum in paradiso deambulauit? 



SOLUTIO.

Omnipotens Deus angelicis uerbis Ade locutus est, que ipse bene cognouit et intellexit. Per sapientiam enim suam quam a Deo acceperat, et per spiritum prophetie omnes linguas, que per homines  postmodum inuente sunt, tunc in scientia sua habuit, ac naturas omnium creaturarum ad plenum nouit. Dominus etiam cum inestimabili claritate ipsi apparuit in qua nullius creature forma fuit, et iterum post peccatum deambulans in paradiso, in flamma ignis apparuit.



QUAESTIO u.

Quid est hoc, quod Deus dixit: »Ecce Adam quasi unus ex nobis factus est, sciens bonum et malum?« 



SOLUTIO.

Hoc tale est: Adam per scientiam boni et mali aliquid commune nobiscum habuit; sed bonum in scientia boni deseruit, malum in scientia mali, cum gustu uetiti ligni elegit. Et iterum Adam a nobis  alienatus, quia bonum quod prius experimento cognouit, per consilium serpentis contempsit, et per gustum delectationis, malum prius inexpertum, illi consentiendo, perfecit. Et iterum dixit: uidete ne forte sumat de ligno uite, et uiuat in eternum . Hoc Deus ideo dixit, quia in magna misericordia super opus suum, scilicet hominem qui peccauerat, mouebatur, ne ipse a gloria sic mutatus, miserabiliter in eternum uiueret; et eum hoc modo, quemadmodum pater filium suum, qui ab eo discedere uult, ad se misericorditer traxit. Ipse enim hominem, quem indumentum uerbi sui presciuit, ualde diligebat; nam etiam omnem creaturam ad seruitium suum creauit, et eum in locum, unde ille lucidus uelut cadauer in mortem cecidit, deputabat.



QUAESTIO uI


Quales oculi primis parentibus aperti sunt, cum ante peccatum ambo uiderent. Unde dicit: »uidit mulier lignum, etc.« 



SOLUTIO.

Primi parentes ante originale peccatum 



SOLUTIO.

Deus post nouissimum diem in resurrectione per indumentum hominis de manu, id est de mobili natura cunctarum bestiarum sanguinem animarum Ne et filiorum eius, ac totius humani generis   requiret; quoniam ipse non uult, ut anima alio corpore aut sanguine induatur, nisi illo quod ipsa calefecit, et qui sedes ipsius fuit. Ipse enim in potenti prescientia sua, qua hominem de limo terre, spiraculum uite, quod anima est, cum carne et sanguine formandum, ut eum postea formabat, presciuit, in eadem prescientia sua, eum etiam resurrecturum, requiret. De manu etiam hominis sanguinem animarum requiret; ita scilicet, ut homo ille, qui proximum suum comprimendo, animam suam emittere facit, per macerationem carnis et sanguinis sui in penitentia, cum merore plangentis uocis ad Deum creatorem suum semper clamet; quoniam animam illius quam ipse creauerat, uulneribus mortis exire cegit. Quicunque  autem effuderit sanguinem humanum, hoc quasi pro uano ducens, sine labore amissi sudoris, super hunc iudicium Dei, uel per ferrum, uel paupertatem, uel diuitiarum suarum amissionem, et si non super eum, qui reus sanguinis factus est, super filios tamen eius et nepotes iudicetur.



QUAESTIO uIII.

Qualia corpora habuerunt angeli, qui apparuerunt Abrahe, quibus similam, uitulum, butyrum et lac apposuit, et comederunt? 



SOLUTIO.

Tres angeli, qui apparuerunt Abrahe sedenti ad ostium tabernaculi, in humana forma apparuerunt, quia sicut ab homine, nullo modo uideri possunt. Immutabilem quidem Spiritum mutabilis homo uidere  non potest, et hoc est ex inobedientia Ade, qui spiritalibus oculis in paradiso priuatus, in omne genus humanum cecitatem suam transduxit. Omnis creatura  umbram suam habet, que hominem in indeficientem uitam renouandum esse significat. Et sicut umbra hominis imaginem suam ostendit; sic et angeli, qui naturaliter inuisibiles sunt, per corpora que de ere sumunt, eis ad quos mittuntur, in humana forma uisibiles apparent, moribus illorum se aliquantulum contemperantes, non angelicis loquelis, sed talibus uerbis, que possunt intelligere, eis loquuntur, ipsique ut homines comedentes, sed eorum cibus euanescit tanquam ros, qui semper super granum cadens, a calore solis in momento dissoluitur. Maligni uero spiritus, specie  cuiuslibet nature ad seducendos homines utuntur, eius creature naturam considerantes, que uitio illi comparetur, per quod hominem quem impugnant, superare possint, quemadmodum tentator etiam per serpentem seduxit.



QUAESTIO IX.

Cur Abraham et Iacob, ille seruo, iste filio, preceperunt, ut iuraturi, manus suas sub femoribus eorum ponerent? 



SOLUTIO.

Abraham, qui ad preceptum Domini patriam et cognationem suam reliquit, per uulnus carnis sue  tanquam gloriosus signifer, ad prelium contra uitia pugnaturus processit.  Ipse enim per gratiam Spiritus sancti uexillum sanctitatis pre ceteris portabat, et per finem operum suorum, priuilegium summe sanctitatis obtinuit. Unde in iuramento sub femore, sanctam humanitatem Christi presignauit, qui antiquo consilio omnipotentis Dei, de semine ipsius descenderet per humanitatem suam, consilium antiqui serpentis, hominem liberando destruxit.



QUAESTIO X.

Quare in spelunca duplici, quam emit Abraham a filiis Heth, sancti patriarche tanto desiderio sepeliri uoluerunt? 



SOLUTIO.

Per speluncam duplicem, quam in sepulturam Abrahe sibi pretio comparauit, uetus lex et noua  figuratur; quia sicut anima in corpore, sic noua lex in ueteri latebat, et in his duabus mors, que per mulierem subintrauit in mundum, sepulta est: sancti uero patriarche in eadem spelunca sepeliri desiderabant; quia spiritu prophetie attacti, sacramentum noue legis in ueteri cognouerunt, ut etiam in uirga Aaron, que floruit , sacramentum Filii Dei in redemptione hominis latebat, quoniam in creatura Creatorem cognouerunt, ut etiam in sacrificio agnorum et arietum Christus passurus significabatur.



QUAESTIO XI.

Fuitne uerus ignis, qui Moysi in rubo apparuit, et rubum non combussit , uel qui in monte Sinai resplenduit , uel qui in die Pentecostes  super discipulos in linguarum modum cecidit , uel qui super caput Martini sacramenta celebrantis apparuit?



SOLUTIO.

Ignis qui Moysi de medio rubi flammantis, et non ardentis, uisus est, Spiritus sanctus credendus est; scintille uero prosilientes, diuersarum dona uirtutum. uaria quidem huius ignis apparitio, nequaquam de superiorum elementorum coruscatione descendit. Sed de igne qui uita est, et qui sibi adherentia non exurendo dissipat, sed uiuificando confirmat.



QUAESTIO XII.

Quid est quod in libro Regum de arca dicitur : »In arca non aliud est, nisi tabule Testamenti;« et in Epistola ad  Hebreos legitur: »Post uelamentum aliud tabernaculum, quod dicitur Sancta sanctorum, aureum habens thuribulum, et arcam Testamenti circumtectam ex omni parte auro, in qua urna aurea habens manna, et uirga Aaron, que fronduerat, et tabule Testamenti?« 



SOLUTIO.

Quid dixit, non aliud in arca populo Isrelitico in magna ueneratione habita contineri, quam tabulas Testamenti; ille nec plus in ea esse cognoscebat, nec etiam plus inde scire querebat; Paulus uero, qui ob spiritus sui profundam scientiam, diuina gratia reuelante, plus aliis sapiebat, quid amplius in arca secreti seruaretur, plenius edocuit.



QUAESTIO XIII.


Nunquid uere credendus est Samuel ad inuocationem pythonisse euocatus? 



SOLUTIO.

Saul qui propter peccata sua a Deo reprobatus et derelictus fuit, euentum futuri prelii per pythonissam scire uolebat; unde Samuelem a mortuis sibi auocari precepit, qui ei indicaret quod querebat. Sed hoc nullo modo fieri potuit; quia impossibile esset, ut sanctus et iustus homo post mortem mendacium loqueretur, cum nulla fidelis et infidelis anima a corpore soluta, mendacium loqui possit. Anime namque Samuelis et Saulis equalem mansionem habere non possunt, quia Samuel fidelis amicus Dei fuit, et Saul preceptorum eius rebelli  preuaricator exstitit. Diabolus etiam hominem per nullius hominis animam decipere potest, sed per formam alicuius creature eum decipit. Saul enim regnum cum uita amisit, quia a Deo recesserat; sicut etiam Adam propter preuaricationem, a gloria paradisi nudatus, filius mortis effectus est; ideoque quod inquirebat apud Dominum, obtinere non potuit.



QUAESTIO XIu.

Quid est quod Paulus dicit: »Si linguis hominum et angelorum loquar?«  Que sunt lingue angelorum?



SOLUTIO.

Angeli qui spiritus sunt, nisi propter hominem uerbis rationalitatis non loquuntur; quoniam lingue  eorum sonans laus sunt. Homo enim, qui omnia que sonant, per sonum eorum cognoscit, iucunditatem cordis sui in sono uocis, quam cum spiramine anime leuat, ostendit.



QUAESTIO Xu.

Que est longitudo et latitudo, et sublimitas, et profunditas, que Paulus optat Ephesios  comprehendere cum omnibus sanctis?



SOLUTIO.

Per longitudinem istam, diuina essentia, que sine fine et initio est, intelligitur; quoniam ipsa ab opere suo, quod initium habet, in nulla ascensione ullius scientie comprehendi potest. Per latitudinem uero, infinita potestas Dei significatur, que a  nullo incepit, et que proficiendo non augetur, nec deficiendo minuitur. Per sublimitatem namque claritas sancte diuinitatis, que nunquam clarescere incepit, et cuius fulgor nunquam transibit, accipienda est. Per profundum autem designatur, quod Deus in his tribus predictis uiribus contra abyssum aquilonis, qui in potestate sua sunt, et qui nequaquam ei resistere ualent, pugnat, in cuius claritate omnes sancti comprehenduntur, qui eum amauerunt, et cum eo in bona perseuerantia ministerii sui, cum fide et operibus perstiterunt.



QUAESTIO XuI.

Quid est quod Apostolus dicit: »In ipso uiuimus, mouemur et sumus?« 



SOLUTIO.

 In ipso cum elementis mouemur, quibus ita utimur, quod omnia, que ad usum nostrum pertinent, ab eis querimus; in ipso etiam illuminati, et per spiraculum uite uiuificati uiuimus, per quod eum Deum et Creatorem nostrum esse cognoscimus. In ipso etiam sumus, quia finem uite in anima, qualiacunque merita ipsius sunt nunquam habebimus, per quam cum omni sensualitate nostra cum elementis et in elementis, sicut uentus uolamus et mouemur.



QUAESTIO XuII.

Quid est, quod idem dicit: »Nocte et die in profundo maris fui?« 



SOLUTIO.

Paulus labores suos attendens, uerba ista in  merore dixit, per ea ostendens, quod ex permissione Dei in erumnis et laboribus fuit, quasi in periculis tempestatum et fluctuum maris, quod nunquam inundare cessat, esset. Deus etiam uoluit, ut per tenebras deceptionis diaboli fatigaretur, et quod magna in quiete infirmitatem temperaretur, que tamen ab ipso confortatus, fideliter et patienter passus est.



QUAESTIO XuIII.

Quid est quod dicit: »Ego minimus apostolorum,« cum plus omnibus laborauerit? 



SOLUTIO.

Paulus se minimum uocat; quia cum Christo, qui sine peccato in humana forma apparuit, ut ceteri discipuli, non erat; et quia etiam per Filium  Dei in spiritali uisione, cum anima eius nec pleniter in corpore, nec pleniter extra corpus esset, ad fidem, quam nunquam discere, nec scire desiderabat coactus est.



QUAESTIO XIX.

Quid est quod dicit: »Omne peccatum, quodcunque fecerit homo, extra corpus est; qui autem fornicatur in corpus suum peccat?« 



SOLUTIO.

Omne peccatum quod homo cum sensualitate per uolantem scientiam suam, diabolo suadente, in alium hominem operatur, diabolica arte agitur, que discordiam inter homines, eos ad iram et odium incitando seminat; et ideo illud extra corpus est; qui autem in calore carnis sue cum incesto  desiderio in uenis et in medullis motus per fornicationem, se ipsum tandiu incitat et uulnerat, quousque fessus fuerit, ille in corpus suum peccat.



QUAESTIO XX.

A die resurrectionis usque ad diem ascensionis, quando Dominus inter discipulos non erat, ubi fuisse credendus est?



SOLUTIO.

Deus qui per humanitatem suam apud nos uisibiliter manendo, totam terram miraculis suis repleuit, post resurrectionem suam per illos quadraginta dies eadem humanitate sua, quam de Spiritu sancto conceptam ex Maria uirgine sibi  assumpsit, omnia elementa, que per preuaricationem primi hominis immunditiam contraxerant, mundauit. Anime quoque sanctorum et saluandorum, quas multitudine angelorum comitatus cum uictorioso uexillo potestatis sue captiuas de inferno redemerat, in ere, ubi omnia sanctificauit secum manebant.



QUAESTIO XXI.

Quid est quod de Domino scriptum est: »Et accesserunt angeli, et ministrabant ei?«  In quo ministrauerunt, uel quale ministerium exhibuerunt ei?



SOLUTIO.

Cum diabolus se a Christo ita separatum cognouit, ut nulla suggestione eum tangere posset, tunc  eum reliquit, et ab eo fugiebat, ut homo ab inimico suo, a quo occidi timet, fugit; et mox angeli in laudibus miraculorum sancte diuinitatis sonabant, quoniam humanitas, que in protoplastis deuicta fuerat in paradiso, in Christo homine, omnia diaboli tentamenta uictoriose superauit, et ita ipsi uni, quem Deum et hominem esse sciebant, ministrabant.



QUAESTIO XXII.

Cum noue anime de nichilo nouiter create, prouidentia Creatoris, in uteris matrum corpusculis paruulorum infundi credantur, qua ratione originalis peccati maculam contrahunt, et qua iustitia puniuntur?



SOLUTIO.

 Sicut uas figuli, quod ueneno perfusum est, omnia que in illud mittuntur, cum periculo immunditie inficit: sic omnis caro hominum, per carnem primi hominis commaculata et infecta existit, nisi per mundam carnem Filii Dei, quam ex Maria uirgine induit, in baptismo et penitentia mundetur. Anima enim ex forma, quam Deus in utero matris ad hoc format, ut spiraculum uite ad hoc mittat, per consilium serpentis, quo primus homo deceptus est, peccati maculam, pro qua punitur, sibi contrahit, que per antiquum consilium sancte diuinitatis in Filio Dei per fidem et baptismum abluitur. Qui autem cum fide et baptismo carnalia desideria omni studio perfecerit, et ad hoc penitentiam non agit,  ille cum his  in perditione manebit.



QUAESTIO XXIII.

Cum Dominus in Euangelio de seipso dicat: »Ego ex Deo processi et ueni ;« et de Spiritu sancto dicatur: »Spiritus, qui a Patre procedit ,« inter processionem Filii et processionem Spiritus sancti, que differentia est, ut ille dicatur Filius, quod dici non debet, nec recte dici potest Spiritus sanctus? Inter generationem Filii et processionem Spiritus sancti que distinctio, cum utraque ex parte fit?



SOLUTIO.

Pater meus, potestas est. Et ego sonans uerbum suum, ab eo processi, quando omnes creaturas per  me creauit: et Spiritus sanctus ab ipso, scilicet Patre meo, processit; quoniam ego in uterum uirginis, cuius caro serpentina deceptione uulnerata non est, descendebam, et humanitatem ex ipsa, de eodem Spiritu sancto conceptam, indui. Igneus enim Spiritus sanctus, qui ignea uita et uera accensio et equalis uita in eternitate est, et per quem omnes forme que per Filium Dei formate sunt, inuisibiliter mouentur; in uirginem, que creatura est, a patre processit: uterumque illius igne suo ita accendebat, ut ipsa per eum impregnata, uerbum Dei  sine carnali patre genuerit. Sicut enim forma hominis uidetur, et anima eius carnalibus oculis uideri non potest, et tamen in duabus naturis unus homo est;  sic Filius Dei, qui in utero uirginis de Spiritu sancto conceptus, homo factus est, in humanitate sua ab omni carne uidebatur, et in deitate sua inuisibilis est, et etiam in duabus naturis, scilicet humanitatis et deitatis sue, unus Deus existit.



QUAESTIO XXIu.

Quid est quod Paulus dicit, se in paradisum, et usque in tertium celum raptum, nescire siue in corpore, siue extra corpus hoc factum sit, utrum e corpore, cum anima eius ad ista raperetur, exiuit, an in corpore manens, et illud uiuificans ad ista peruenit? 



SOLUTIO.

Paulus in exstasi, per rationalem animam, quo Christus eam uocabat, uolabat, ut homo, qui dormit,  in multis per somnia circuit; ita tamen, quod ipsa interim sanguinem in carne illius calefecit, ne per frigus coagulatus exsiccaretur, quemadmodum sol, qui in altitudine stat, per uires suas cum splendore suo a longe lucet et ardet. Ipse miracula firmamenti, ut Deus illud constituit, conspiciendo penetrauit, et ipse etiam usque ad tertium celum, id est usque ad claritatem suam illam raptus est, que de claritate  fulminat, et in qua beate anime requiescunt, et ibi tantam fortitudinem a Deo suscepit, qua nequaquam ultra dubitare potuit; sed ubi sancta diuinitas ardet, et ubi angeli, qui ut fulgor solis sunt; et ubi etiam alii angeli, qui ut splendor ignis apparent, qui immutabilem Diuinitatem, que sine initio et sine fine  est, intuentur, non uenit; quoniam ea quemadmodum aquila superiorem ignem sufferre non posset. Ipse etiam in splendore angelorum, qui cum hominibus officia sua faciunt, in paradisum uenit, ubi omnia arcana, que per animam uidit, pleniter cognouit, et ea corpore ita sensit, ut sciret in scientia sua, illa homini importabilia esse, qui cinis est, et ideo omnibus prophetis sapientior existit, quorum prophetia, quam in umbra uidebant, melli apum, quod ad multas utilitates multiplicatur, similis fuit. Omnia namque que anima uidit, corpore sensit; unde in dubio dimisit, utrum illa in corpore, an extra corpus uideret; et ideo etiam omnia uerba illius, profunda et acuta, et chalybi similia sunt.  Deus uero, mox ut anima in corpus suum reuersa resedit, eum ualde domabat; quoniam feroces mores habuit, ne in proprietate sua disceret, que ad altitudinem sancti non pertineret.



QUAESTIO XXu.

Gratia Dei et liberum arbitrium quid habent commune, quid proprium?



SOLUTIO.

Liberum arbitrium in anima est, que spiraculum a Deo existit, et quam Deus ad formam facture sue creat, et per quam homo se Deum habere sentit, siue fidelis, siue infidelis, in quacunque professione uel opinione sit, qui in scientia sua malum eligendo, ad illud se declinat, quemadmodum Adam fecit, qui preceptum Dei sciuit, et per consilium  serpentis ad malum declinauit . Gratia Dei et liberum arbitrium hoc commune habent, quod homo in scientia boni et mali, utrumque et bonum et malum ad operandum eligere potest; et quod per proprietatem liberi arbitrii secundum gustum et desiderium carnis, que nunquam coactus dimittere potest, elegerit, hoc diabolo adiuuante perficit, et quod secundum uoluntatem anime elegerit hoc gratia Spiritus sancti adiuuante perficit.



QUAESTIO XXuI.

Quomodo intelligendum est quod dicitur: »Omnia in pondere et mensura et numero constituisti?« (Sap. XI.



SOLUTIO.

 Deus omnia tabernacula corporum nostrorum in recta mensura ita constituit, ut nullum eorum illos qui in ipsis habitant, pondere et latitudine excedant, ut etiam sol, luna, ignis, er, aqua, terra, in firmamento equali pondere, numero et mensura constituta sunt, et ut homo, qui omnis creatura est, in recta mensura consistit, quia omnia membra eius per animam ita impleta sunt, quod ipse, quandiu anima in eo est, nec arescere, nec deficere potest. Superbia uero, que super omnia, que Deus constituit, uolat, et que Dominum spernit, nec eum cognoscere, nec adorare uult; et que de omnibus creaturis exsul cadit, mors est, et nullam rectam mensuram habet, quoniam omnia, que Deus in  prouidentia et sapientia sua recte disposuit et constituit, dispergit.



QUAESTIO XXuII.

Que, et qualis est harmonia illa elementorum, de qua dicitur: »In se elementa dum conuertuntur, sicut in organo qualitatis sonus immutatur, et omnia suum sonum custodiunt?«  Nunquid ad hoc pertinet, quod Dominus dicit: »Et concentum celi quis dormire faciet?« 



SOLUTIO.

De torrente itinere superioris etheris, per quem firmamentum euoluitur, sonus elementorum iucundus et gloriosus existit, ut etiam symphonialis uox spiritus hominis, dulcis est in uita sua; quia unumquodque elementum, secundum quod constitutum  est a Deo, sonum habet, qui omnes sicut sonus chordarum et cithare in unum coniuncti sonant. Concentus uero celi ad harmoniam elementorum, que cum homine commutabuntur, non pertinet; ut etiam sol, qui in firmamento positus est, mundo isti, et non summo celi lucet.



QUAESTIO XXuIII.

Quomodo intelligendum est: »Fons ascendebat de terra, irrigans uniuersam superficiem terre?« 



SOLUTIO.

Ex precepto Dei, fons in terra uoluptatis ascendebat, qui eam cum omnibus fructibus suis absque diuersitate commutationis  irrigat, quia ipsa uicissitudinem  estatis et hiemis et aliarum tempestatum, que in terra nostra sunt, et que instabilibus moribus hominum similes sunt, non habet. Sicut enim per splendorem solis luna obtegitur; sic et in splendore claritatis huius immutabilis terre, sol, luna et stelle obnubilantur, in qua nichil est, quod mortale sit, et que etiam nichil mortale recipit; et si aliquid in eam ueniret, quod mortale esset, hoc per uires uelut per aquam morte suffocaretur. Terra autem, in qua ardor solis tantus est, quod guttas pluuie, sicut magnus et fortis ignis guttas aquarum, que in eum funduntur, calore suo explicat, per aquam irrigatur, que de fonte, qui in paradiso ascendebat, fluit, et qui stabilem ascensionem sanctarum uirtutum, que per ignem Spiritus sancti accense  sunt significat.



QUAESTIO XXIX.

Cum Enoch  et Elias  in terreno paradiso corporaliter translati esse credantur, nunquid in loco tante felicitatis corporeo cibo et indumento egere credendi sunt?



SOLUTIO.

Deus in prouidentia sua de Enoch et Elia ordinauerat, quod in loco illo esse deberent, ubi nec cibo, nec potu, nec etiam uestitu indigerent, et sic omnis qui in miraculis Dei raptus fuerit, quandiu in illis moratur, istis que mortalibus adsunt, non utitur.



QUAESTIO XXX.


Quid est quod de Ionatha dicitur, cum comedisset de melle, illuminati sunt oculi eius? 



SOLUTIO.

Ionathas, pingui et fructifere terre, que per aratrum facile euertitur, et que etiam in aratra sepe utiles herbas germinat, similis erat, quoniam mitis in moribus suis fuit, et non in iudiciis; que uera et iusta erant, sine ira et sine odio libenter affirmabat. Quicunque enim tales mores habet, illius humores per omnes cibos, quibus reficitur, in cerebro, in uenis, et in medullis sani et optimi sunt, quoniam in ipso per melancholiam, ira et tristitia cum uicissitudine diuersorum morum non surgunt, quoniam donum Dei illa adest, et eum quemadmodum  ros super quod cadit, germinare et uirescere facit. Qui autem per melancholiam infirmatur, hic dure terre, que uix per aratrum euertitur similis est; quoniam in moribus suis iram, tristitiam et contradictionem omnis iustitie habet, nisi per naturam anime sibimetipsi semper resistat, nec etiam letitiam in operibus habere potest. Sed qui predictos mores habet, ille in omnibus operibus suis beneuolus est, et per cibos caro et sanguis illius crescunt, et ipse per eos confortatur, et etiam Ionathas, cuius oculi pre imbecillitate corporis qui prius turbidi erant, acutum uisum receperunt, quando per gustum mellis quod per erem qui super eo uolauit, maiores uires alio melle habuit, confortatus est.



QUAESTIO XXXI.


Cum ex corde humano cogitationes male frequenter exeant , quomodo sciri potest, que ex corruptione nostre prauitatis oriantur, uel que malorum angelorum immissione  moueantur?



SOLUTIO.

Cogitationes, que ex primo originali peccato cordibus hominum ita infixe sunt, quod ipsi per eas in carne et sanguine et in uenis suis ad delectationem mouentur, ille humane sunt; sed eree cogitationes, quibus homines in cordibus suis habere optant, et scire desiderant que impossibilia sunt, quia fieri non possunt, ille uane sunt; quoniam undique ut er inutiliter uolant. De istis quoque  cogitationibus scriptum est: Dominus scit cogitationes hominum, quoniam uane sunt . Quid dicitur? Homo, qui per rationalitatem uolat, et qui ea scit, que cum experimento, uidendo et tangendo cognoscit, semper illa occulta, que ad animam pertinent, et que pre corporali sensibilitate comprehendere non ualet, scrutatur. Male autem cogitationes, que ex diabolica arte homini immisse, ex corde et ore ipsius exeunt, esca diaboli sunt, quoniam ipse per eas animas  deglutit, cum eas in deceptione sua, per infidelitatem Deo et preceptis eius contradicere facit et eum sic de ipsis exspoliat, licet multi per sancta opera et per puram fidem cum Deo persistentes, ipsum per gratiam Dei fortiter  superent.



QUAESTIO XXXII.

Nunquid spiritalibus oculis corporalia uidentur, et e diuerso corporalibus oculis aliqua spiritalia cognoscuntur? 



SOLUTIO.

Spiritales oculi, scientia rationalis anime sunt, qui nequaquam corporalia, ut sunt, uidere possunt, sicut etiam cecus exterioribus oculis non uidet, sed quod tantum per auditum, que uidentur, intelligit et cognoscit. Corporales etiam oculi possibilitatem non habent, ut spiritalia perfecte intueantur. Sed ut forma hominis in speculo, in quo non est, uidetur; sic homo ea, que spiritalia sunt, per  auditum uerborum in fide uidet et cognoscit. Nullus enim spiritus, sicut in natura sua est, homini apparere potest, quia ipse uiuens spiraculum a Deo est, et qui tunicam suam, scilicet corpus, uiuificando confortat, et cum eo operari non cessat, qui etiam cum ab eo discesserit, uel in lumine beatitudinis, uel in tenebris penarum erit.



QUAESTIO XXXIII.

Ignis gehenne corporeus est, an incorporeus? Si autem  corporeus est, nunquid de materia quarta elementorum credendus est?



SOLUTIO.

Nequaquam. Quia nec illis de his elementis, nec hic ignis ab illo, et ille inuisibilis. Corporales et spiritales pene equales non sunt, ut etiam corpus  anime dissimile, et ut anima corpori equalis non est, quia ex corporalibus penis corpus arescit et moritur, et in spiritali igne gehenne spiritus et anime torquentur, nec tamen in ipsis moriuntur. Ignis quoque purgatorius, in quo saluande anime uiuunt et puniuntur, de igne gehenne accensus non est; sed per iudicium Dei, secundum peccata hominum surgit, de quo multi in exstasi facti, ualde obstupuerunt.



QUAESTIO XXXIu.

Sancti in celo, et impii in inferno, nunquid sciunt ea que aguntur in terris?



SOLUTIO.

Sancti qui in celesti patria sunt, omnia que in terris geruntur, sciunt: quoniam uel in iudicio  Dei, uel in sonantibus laudibus angelorum, omnia que in terris aguntur, coram Deo apparent. Impii etiam qui a peccatis suis nunquam cessabant, nec ea per penitentiam emendabant, ex irrisione qua sequaces suos derident, ea que mala sunt, cognoscunt; et ex ululatu, quo super beatos, qui eos non sequuntur, ululant, ea, que bona sunt, intelligunt.



QUAESTIO XXXu.

Parabole, que in Euangeliis multifarie referuntur, sicut est de eo, qui incidit in latrones ; de rege, qui fecit nuptias filio suo, de decem uirginibus , et alie, nunquid secundum rei geste ueritatem contigerunt, an tantum ad ostendendum aliud sola similitudine proponuntur?



SOLUTIO.


Christus parabolas suas hominibus proposuit propter spiritalia uitia, quibus sepe falluntur, et etiam propter uirtutes, quibus contra illa uictoriose pugnant, quatenus per eas cognoscerent, quia ipse pro malis eos iudicaret, et pro bonis premia donaret.



QUAESTIO XXXuI.

Cum secundum animam Abraham et Lazarus inrefrigerio, et diues sit in inferno, quid Abrahe sinus, quid Lazari digitus, et quid lingua diuitis credenda est? 



SOLUTIO.

 Sinus Abrahe obedientiam, quam per immolationem filii sui et circumcisione Deo exhibuit , significat quia obedientia omnia bona conseruat et sustentat, ut etiam sinus queque congregata continet. Et digitus Lazari, ministerium obedientie  intelligitur, quia ipsa omnia bona docet, ut etiam homo digito suo, que uult, ostendit. Lingua autem propriam uoluntatem designat, que conuiuia carnalium desideriorum profert; quia ut per gustum lingue omnes cibi, quales sint, discernuntur, ita et per eam uoluntas hominis dignoscitur.



QUAESTIO XXXuII.

Quid specialis meriti, significat, quod, sicut in libr. Gregorii Turonensis episcopi inuenitur,  sanctus Martinus toties in specie ignis ostensus sit?



SOLUTIO.

Deus omnipotens, qui amor et fortitudo existit, animam beati Martini ignea effusione Spiritus sancti perfuderat, et ideo propter merita humilitatis, pietatis et misericordie, quibus Deum uiuum in contrito corde semper inspexit, toties in igne apparuit.



QUAESTIO XXXuIII.

In quali corpore B. Nicolaus, uigilantibus nautis et dormientibus, tam Constantino quam prefecto apparuit, cum id in proprio corpore non fecerit? Sed et Petrus et Paulus et ceteri sancti, quorum corpora in terra sepulta sunt, cum dormientibus uel  uigilantibus uisibiles fiunt, in quo uel quali corpore ueniunt?



SOLUTIO.

Si ista spiritalis uisio hominibus non appareret, eam non intelligerent, quid esset, nec etiam ei crederent, quoniam ipsi in duabus naturis corpus et spiritus sunt. Forma Dei, scilicet homo, cuius altera pars mutabilis, et altera pars immutabilis est, immutabilem spiritum nunquam uidere posset, nisi in mutabili forma appareret; quoniam forma mutabilis non nisi per spiritum uiuificatur; sicut etiam cornu per sonum, et non per se, sonat. In bona enim intentione, quam Deus in sanctis hominibus istis significauerat, bone etiam intentioni hominum istorum respondebat, sicut etiam homines signa firmamenti inspiciunt.





REGULAE S. BENEDICTI EXPLANATIO.






CONGREGATIO HUNNIENSIS CeNOBII HILDEGARDI. Petunt interpretationem Regule S. Benedicti.

 Templo Spiritus sancti et reuerende ac Deo dilecte sponse Christi HILDEGARDI, et sororibus de S. Roberto in Pingis magistre exoptatiss., tota concors congregatio Hunniensis cenobii, cum bonorum operum humilitate et instantia, eterna sublimari gloria.

Gratiose reuelantia opinionis uestre tanquam paradisici narcissi inestimabili flore respersi, usque adeo delectamur, ut cum Apostolo dicere cogamur: Gratias ei qui semper triumphat in nobis, in quibus odorem notitie sue manifestat in omni loco . Contemplantes enim totam compagem uniuersi corporis Ecclesie, in qua unus Spiritus diuidit singulis prout uult , eius exuberantiam in uestre sanctitatis excellentia congaudemus  effluitare. Quia igitur uos post tempora apostolorum, quasi quoddam speculum diuine pietatis contemplamur, ideo in necessitatis articulo tanquam ad firmissimum inexpugnabilis municipii asilum confugientes, consilio et orationibus uestris ut nobis succurratis, deprecamur. Ordo quippe noster, licet per omnia simus nobis dissimiles, per uos honoratur et beatificatur. Itaque relatum est nobis de operibus uestris, quoniam breuiter et lucide Ecclesie filiis, tanquam desiderabiles diuitias contulistis, et quia nec hoc dono caretis, pedibus sanctitatis uestre conuoluti, omnes in commune petimus pietatis uestre almitatem, ut aliquid super Regulam B. Benedicti Patris nostri memoriale uestrum relinquatis admodum nobis  necessarium. Dicimur enim mendaces, periuri, predicte Regule transgressores, synodaliumque decretorum contemptores. Quod ideo maxime euenit, quia quisque prelatorum nostrorum pro libitu mentis sue tam instituta canonum, quam Regule, despicit, ut dum ipsi sibi sunt lex, secundum eiusdem Regule testimonium, quod uolunt, hoc dicunt sanctum et iustum; et quod nolunt, hoc putant non licere. Unde fit, quod omni uento doctrine circumferamur , et ualde presumptionibus hominum aggrauamur. Quas et B. Pater Augustinus abhorrens, de eis sic religionem nostram, quam paucissimis et manifestissimis celebrationum sacramentis, misericordia Dei uoluit esse liberam, adeo seruilibus oneribus premunt, ut tolerabilior  sit conditio Iudeorum. Qui quamuis uere libertatis tempus non cognouerunt, regalibus tamen sacramentis, non humanis presumptionibus subiiciuntur. Pretiosius itaque opibus Cresi, imo totius mundi gazis opus carius exhibebitis si petitioni nostre in hoc admodum uniuersis claustris necessarie sategeritis. Si enim totam S. Scripturam exponeretis, nichil tam utile, tam charum nobis exhibere possetis. De reliquo orate pro nobis, ut Spiritu S. nostra collecta societas nulla unquam hostilis fraudis machinatione disturbetur. Si qui cepit in nobis bonum opus, perseuerare in nobis dignetur in beneplacita sibi operatione. ualeat materna dilectio uestra.



REGULA S. BENEDICTI IUXTA S. HILDEGARDIM EXPLICATA.


 Et ego paupercula feminea forma, et humano magisterio indocta, ad uerum lumen et ad memoriam beati Benedicti secundum petitionem uestram prospexi, quatenus ea, que in doctrina Regule ipsius intellectui hominum difficiliora et obscuriora sunt, mihi per gratiam Dei manifestarentur. Et audiui uocem a uero lumine mihi dicentem: Lucidissima et mystica spiramina Spiritus S. in B. Benedicto operatus est, ita quod mens ipsius in amore Dei rutilabat, nec suasionem diabolice artis in operibus suis perfecit. Ipse enim gratia Spiritus sancti hoc modo perfusus erat, quod in nullo opere suo uelut in puncto momenti et ictus oculi uirtute Spiritus sancti carebat. Fons quoque clausus fuit, qui in discretione Dei doctrinam suam effudit, cum  acutum clauum doctrine nec nimis in altum, nec nimis in profundum, sed in medium rote fixit, ita ut unusquisque, siue fortis, siue imbecillis sit, ex ea secundum possibilitatem suam bibere competenter possit. Rota autem hec circumiens potestas Dei est, qua Deus in antiquis sanctis usque ad Moysen, qui populo Dei legem dedit, operatus est; et qua etiam in aliis sanctissimis uiris operabatur, quorum clauus laborum in tam altam altitudinem infixus erat, ut communis populus illum capere non ualeret. Beatus quippe Benedictus doctrinam suam in timore Dei mitissime hausit, et in pietate precepta Dei docuit, et in caritate murum sanctitatis Regule constituit, et in castitate omnibus  pompis et deliciis terreni seculi peregrinus fuit. Et quoniam ipse in timore et pietate, in caritate et castitate doctrinam suam scripsit, ideo nichil eidem doctrine addendum uel auferendum est, quia ei nichil deest, quoniam in Spiritu S. facta et completa est. Et quia filius columbe erat, Ausculta, fili, precepta patris tui, dicebat, et etiam idcirco sanctitate predictarum uirtutum plenus erat, quemadmodum Moyses uir mitissimus super omnes homines, qui morabantur in terra . Quod autem pius iste Pater dicit, monachi quidam in diuersitate morum dispergunt: considerantibus apertum est, unde ipsis secundum merita operum suorum merces donabitur. Nam ante tempora B. Patris huius Benedicti, nulla certa regula monachi  confirmati, diuersa incertitudine et instabilitate hac et illac uagabantur, certo magisterio et certa locatione carentes. Quapropter ipse uitia instabilitatis morum illorum describens, ut uita eorum a fidelibus monachis deuitetur, monet.

Sed doctrinam eius uere sequentibus propter taciturnitatis grauitatem rara loquendi concedatur licentia, scilicet tunc cum aliqua in consiliis, aliqua in negotiis seu in maioribus necessitatibus agenda sunt, in inuicem, et non singulatim loquendo, data licentia, et modice ac breuiter que opus, et deinde signo facto, omnes in silentio secundum consuetum  morem sileant; quoniam idem Benedictus licentiam hanc, statuta hora in qualibet die non prefixerat, sed eam in potestate sua, quemadmodum oportuit, habebat. Nam licentiam hanc non dabat, nisi aliqua iusta necessitate, seu aliqua pia utilitate compulsus. Attamen quia inhumanum est hominem in taciturnitate semper esse, et non loqui, idem Pater in potestate et discretione abbatis dimittit, quemadmodum alia plurima ei concedit, ut discipulis suis horam competentem preuideat, qua ipsi hec, que honesta et necessaria sunt, adinuicem loquantur, et ne in indiscreto silentio tedio afficiantur, quoniam post huiusmodi ad inuicem loquendi permissionem, conuenientius et seuerius ad taciturnitatem silentii admoneri et cerceri poterunt. Quod autem dicit:  Hiemis tempore, id est a Kalendis Nouembris usque in Pascha, iuxta considerationem rationis, octaua hora noctis surgendum est, ut modice amplius de media nocte pausetur, et iam digesti surgant: hoc ideo est, quia qui tertiam partem horarum noctis in hieme uigilat, seu qui tertiam partem horarum noctis et diei in hieme dormit, nec pro his uigiliis, nec pro hac dormitione in cerebro aut in reliquo corpore debilitatur; quoniam homo qui aut supra modum uigilat, aut supra modum dormit, debilitatem sensus et corporis incurrit. Sicque dormientes ad uigilias digesti surgunt, quia cum cibus comestus et potus sumptus, per tam morosas horas iam in aliud se uertunt, oportet ut homo surgat, quoniam et uigilie  iste sanitatem homini inferunt, cum ille inerti somno se excusserit, et cum se purgauerit; quoniam si homo supra modum dormierit, febres facile incurreret, atque per interiorem calorem, commotionem carnis sue sentiret. Sed ut ab his se defendat, et ut Deo fideliter seruiat, exhortationem pii P. bono animo adimpleat.

Et subditur: Quod uero restat post uigilias noctis, a fratribus, qui psalterii uel lectionum aliquid indigent, meditationi inseruiatur, monens, ne aut sopori, aut otiositati postea dediti sint; sed caute utilitati anime, hoc hiemali interuallo ita disposito, secundum quod tempus tunc permittit, usque dum laus matutinalis, illucescente iam die, incipiatur. Hic post uigilias noctis, id est psalmis nocturnis finitis, interuallum haberi per meditationem orationum aut  lectionum designauit. Sed mox de estiuali interuallo dicit: A Pascha autem usque ad supradictas Kalendas Nouembris, sic temperetur hora uigiliarum agenda, ut paruissimo interuallo, quo fratres ad necessaria nature exeant, custodito, mox matutini qui incipiente luce agendi sunt, subsequantur. In his itaque uerbis notandum est, quod tam in estate, quam in hieme, scilicet in tribus lectionibus et etiam cum una dicitur, fratres nec post nocturnos, nec post matutinos, ad lectum ad pausandum redibant; sed ita post mediam noctem nocturnas uigilias utroque tempore temperabant, quod laudes iam cantantes,  illucescentem diem uiderent. Et pro recto disposito temperamento non grauabantur, sed gaudebant, quia etiam amplius quam media nocte pausatione facta, et deinde excussa, homo postea uigilans, in uiribus suis pro his uigiliis non debilitatur, ut predictum est. Quod autem postea dicit: Quibus dictis, dicto uersu, benedicat abbas, Dominicam orationem ibi premitti non demonstrat; sicut nec illic, ubi de primo nocturno Dominici diei hoc modo scribit: Modulatis, ut supra diximus, sex psalmis et uersu, residentibus omnibus disposite per ordinem in subselliis, legantur in codice, ut supra diximus, quatuor lectiones; nec etiam, ubi de secundo et tertio nocturno loquitur, quia finito tertio nocturno dicit: Dicto autem uersu, et benedicente abbate, legantur  alie quatuor lectiones, Dominice orationis nullam memoriam illic faciens, ne interruptio ibi esse uideatur. Sed et finitis sex psalmis secundi nocturni priuati diei, dicit: Post hos lectio Apostoli sequitur ex corde recitanda, et post hec pro ipsis tribus lectionibus una de ueteri Testamento memoriter legatur; et iterum: Deinde lectio una Apostoli memoriter recitata, uidelicet sequatur, in hoc ostendens, quod cum fratres lectionibus et meditationibus inseruiunt, ea que in diuina Scriptura necessaria habent, memorie sue commendent, ita ut cum opportunum tempus institerit, et cum necessitas se emerserit, absque materialiter scripto illa in medium proferant, quemadmodum et predictas lectiones ex corde et memoriter, id est sine libro, quoniam breues  sunt recitabunt; ne in breuitate eorum impedimentum sustineant, si aut codicem ad legendum, aut lumen ad uidendum in promptu non habuerint. Sed quod in diurnis horis diuini operis de his reticet, hoc ideo est, quia in arbitrio ipsorum dimittit, quod aut ex corde et memoriter, aut in codice cum claritate diei capitula, id est, predictas lectiones proferant, quoniam minus impedimentum propter lucentem diem tunc sustinebunt.

In Dominicis autem diebus et in aliis solemnitatibus post nocturnos Euangelium legi precipiens, intelligi uult quod omni tempore, uidelicet tam in nocte quam in die, nuntium Dei audiri et compleri, et per illud Deo seruiri debet; et ut etiam audito  Euangelio, monachi illius Euangelii recordentur: Ecce nos reliquimus omnia et secuti sumus te ; et etiam hoc intendi, ut si quis pro raritate sacerdotum seu pre occupatione alicuius impedimenti, eo die missam habere, uel misse interesse non poterit, lectum et auditum Euangelium sibi sufficiat. Et quo Euangelio lecto, dicit: Data benedictione, scilicet in consuetudinaria oratione, incipiant matutinos: hic interuallum ad meditationem orationum seu lectionum non ostendit, nec in his diebus fratres, finitis matutinis, ad quiescendum ad lectos redire prohibet; sed si tempus permiserit, ita ut maturius surrexerint, quia in prolixitate nocturni et diuini seruitii fatigati sunt, in arbitrium eorum, ut ad lectos redeant. silenter ponit. Que enim fieri  recusat, ea aperte interdicit: et que fieri exhortatur, illa aperte manifestat. Hec autem de quibus tali modo reticet, arbitrio et discretioni abbatis et fratrum dimittit. Unde et in fine nocturnarum, matutinarum, diurnaliumque diuini seruitii horarum, post Kyrie eleison Dominicam orationem dicendam manifestat, ubi dicit: Ceteris uero agendis, ultima pars eius orationis dicatur: ut ab omnibus respondeatur: »Sed libera nos a malo :« et ibi collectam dicendam esse non ostendit, quia dicto scilicet: Sed libera nos a malo: dicit: Et sic finiantur uigilie nocturne; et iterum: Et completum est; et iterum: Misse sunt, nulla collecta designata, quatenus fastidium orantibus tollatur, et ne premissa oratio Dominica in neglectum ducatur, quoniam orationem  Dominica oratione pretiosiorem non inuenit, per quam diuinum seruitium terminetur. Sed et deinde in fine completorii subdit: Kyrie eleison, benedictio et misse fiant, illa uidelicet benedictio, que eo tempore hucusque in usu habetur. Et quod dicit: Semper memores simus quod ait Propheta: »Seruite Domino in timore ;« et iterum: »Psallite sapienter ;« in hoc intelligi uult, quoniam diuinum seruitium abbreuiauerat, ut in gaudio et sine tedio studiose illud deinde perficiatur; quia breue esse scitur, et quia ubi distinctio longa est, ad spiritum a psallentibus pariter sustineatur: ubi uero breuis est, ad spiritum non sustinendo, procedatur. Garrulitates enim in diuino officio coram Deo quasi pro minimo habentur. Quoniam  dignum est, ut coram rege stans  ipsum honeste alloquatur. Postea autem subinfert: In conuentu tamen omnino breuietur oratio, quoniam ante singulas canonicas horas orationem dici admonebat; quia cum in sequentibus iubeat, quod hospiti pacis osculum non prius offeratur, nisi oratione premissa, multo magis cum omnipotens Deus salutandus est, oratio premittenda est et breuis, ne forte psalmodie postea insistentes, minus ipsi psalmodie intendant, cum per premissam et prolixam orationem fatigati fuerint.

Quod autem monachi lectisternia pro modo conuersationis secundum dispensationem abbatis sui accipiant, hoc manifestat, cum de uestimentis fratrum  loquitur, ubi dicit: Stramenta autem lectorum sufficiant, matta, sagum, et lena et capitale. uestiti dormiant, scilicet simplici et sola ueste, que proxima ad cutem hominis est, ne nudi iaceant; que lanea fuit, et non duplici ueste induti, quia hoc pati non possunt; cincti cingulis aut funibus, ne uestis, qua induti dormiunt, ab eis diffluat, et ne ita nudi appareant. Et etiam dicit: Si quis frater contumax, aut inobediens, aut superbus, etc. Et mox subiungit: Si intelligit qualis sit pena, excommunicationi subiaceat, non illa iure sacerdotii sub stola prolata, sed excommunicationi, qua uerbis tantum simplicibus a consortio fratrum, seu in refectorio, seu in diuino officio in choro, seu in dormitorio, seu his similibus separatur, quoniam pena hec intelligentibus grauiorem confusionis ruborem  infert quam uindicta corporalis, cum non intelligentibus corporalis disciplina inferenda sit, et subditur: Sin autem improbus est, uindicte corporali subdatur, id est, aut uerberibus, aut aliis corporalibus castigationibus castigetur, quia hunc non uerba, sed diri morsus carnis uix ad correptionem ducunt. Et de cellario monasterii sic dicit: Fratribus constitutam annonam sine aliquo typo uel mora offerat, id est sine presignata mensura determinate institutionis, ubi etiam in typo intelligitur ti, quod est tibi; et po, quod est potestas, scilicet ne cellarius intra se dicat: Tibi potestas est dare et negare ubi uis, ita ut cui uelit, plures et meliores cibos det; seu cui uelit, pauciores et deteriores cibos subministret, quemadmodum seculares in curiis  principum aliquando facere solent, qui annonam ibi dispensant, et ne potestatem hanc accipiat, quod non plus indigenti annone subministret, quando illi plus dabit, qui indiget, quam illi, qui indignus non est, nec etiam in dando, que danda sunt, moram retardationis facit. Postea subinfertur: Egressurus de septimana, Sabbato munditias faciat, scopis sordes et puluerem, ubi necesse fuerit, extergendo. Et iterum: Pedes uero tam ipse qui egreditur, quam ille qui intraturus est, omnibus lauent, uidelicet ad mandatum. Et deinde: Ante unam horam refectionis, accipiat mistum scilicet prandium, id est panem et potum, panem uidelicet potui intinctum, quod offe sunt, quoniam ibi panis potui commiscetur. Et postea: Accipiat benedictionem egrediens, uidelicet orationis:  et mox subsequitur: Et accepta benedictione ingrediatur, id est orationi conuenienti.

Deinde dicit: Sed et carnium esus infirmis omnino debilibusque pro reparatione concedatur, carnes tam quadrupedum quam uolatilium intelligi uolens, et nullas carnes quas homines comedere solent, excipiens. At ubi meliorati fuerint, a carnibus omnes more solito abstineant, scilicet a carnibus quadrupedum, quia sani illas et succum earum comedere non solebant, sed infirmi; sani uero carnes uolatilium, quoniam munde sunt, nec ardentem libidinem comedentibus inferunt, manducabunt. Deinde subinfert: Et preueniant horas canonicas, scilicet in alimentis, id est horas in Regula constitutas, ita  quidem ut ante alios et sepius aliis, senes et infantes prandium et suauiores cibos accipiant. Et iterum dicit: Et sic ingrediantur ad legendum, uidelicet benedictione orationis. Et mox subsequitur: Nec presumat aliquis ibi de ipsa lectione, aut aliunde quidquam requirere, ne detur occasio, nisi forte prior pro edificatione uoluerit aliquid breuiter dicere, quia eo tempore, is qui ibi ceteris prelatus erat, presentibus de eadem lectione monita salutis faciebat, antequam ab inuicem discederent; quoniam tunc pauci fuerunt, quod postmodum multitudine crescente deuitabant, ne hac in occasione in uerba otiosa prorumperent. Frater autem lector hebdomadarius accipiat mistum, ut supra dictum est, prius quam incipiat legere, propter communionem sanctam,  quia in tempore beati Benedicti ad mensam lecturus, uelut Deo ad altare seruiret, quoniam sancta uerba proferre debebat, Dominica die communicabat; sed deinde prandebat, ne ieiunans, in legendo forte defectum cordis sentiret, in quo etiam prefatus Pater intelligi uolebat, quod quisque fidelis post perceptam Eucaristiam se cautius et diligentius solito in omnibus obseruaret.

Quod autem subinfert: Duo pulmentaria cocta fratribus omnibus sufficiant: pulmentaria, cibos illos ostendit, qui ad ignem positi, hac et illac ligniolo mouentur, ne comburantur. Et quod subsequitur, dicens: Si ibi fuerint poma, aut nascentia leguminum, addatur et tertium. Fabas et pisa et alia huiusmodi legumina demonstrat, que de agro recentia  colliguntur, uelut poma de arboribus tolluntur, et illa non cocta, sed a cortice ablata, pro tertio cibario fratribus apponi iubet. Pisces quoque aut casei, aut oua in tertio cibario intelligenda sunt, et in gratia existunt: et hec pius Pater non nominauit, quia presciuit quod monachi ab his se non abstinerent: et ideo hec non interdixit, cum nec illa nominauit. Postea iterum scribit: Carnium quadrupedum omnino ab omnibus abstineatur comestio, preter omnino debiles et egrotos, ubi de uolatilibus reticet, quoniam comestionem illorum sanis non interdicit. Nam idem Pater, quia tempore suo monachorum conuersatio rudis et adhuc fere insolita fuit, esum carnium ipsis per omnia interdicere deuitabat. Unde ut esu uolatilium uterentur, eis permittebat.  Deinde dicit: Ut uideatur ab ipso uel ab omnibus, usque dum completo opere Dei, publica satisfactione peniteat, prostratus ueniam petendo; et iterum: Ita tamen, ut satisfaciat reus per hoc, id est, super terram se prosternendo. Postea subinfertur: Hora qua quis desiderauerat hoc quod prius recusauit, aut aliud omnino nichil accipiat, usque ad emendationem congruam, quoniam propter contemptum, quelibet necessaria res proteruo fratri denegabitur, usque dum penitendo humiliatus, emendationem ostendat. Et iterum: Deinde omnium uestigiis fratrum, ut orent pro ipso, uidelicet ad Deum, quem grauibus culpis suis offendit. Et mox iterum: Et hoc perficiant usque dum benedicat illos, in publico salutando,  et ad humilitatem prouocando, et deinde nisi per satisfactionem, id est, in terram per corporis sui deiectionem ueniam petendo, ibi coram omnibus humiliatus fuerit, maiori uindicte subiaceat, scilicet coram illis in carnis sue exacerbatione. Sed quod dicit, si anime uero peccati causa fuerit latens, id est, si frater in aliquibus causis latenter excessit, uel si peccatum aliquod occulte permisit, tantum abbati aut senioribus spiritalibus patefaciat, cingulum peccati confitendo, et sic indulgentiam consequatur. Et subinfert: Hoc ipsum tamen quod unusquisque offert, abbati suo suggerat, et cum eius fiat benedictione et uoluntate. Nullus itaque fratrum regularem aut communem cibum et potum in conuentu fratrum suorum sibi regulariter et communiter appositum,  deuitare debet ex integro, nisi abbatis sui permissione, nec cum fratres communibus orationibus aut operationibus insistunt, propria uoluntate sua ab eis declinabit, nisi a spiritali Patre suo sibi permissum fuerit. Sed tamen de quolibet regulari et communi cibo et potu, in conuentu fratrum suorum sibi regulariter et communiter apposito, corpori suo partem subtrahere licenter poterit, ita sane ne clamor inde rumoris exsurgat, sic communem consuetudinem monasterii regulariter et humiliter sine querimonia ubique sequendo. Postea sic scribit: Non presumat foris manducare, etiam si omnino a quouis rogetur, nisi forte ab abbate sibi precipiatur. Quod si aliter fecerit, excommunicetur excommunicatione, qua contumax et inobediens frater a  communione et societate fratrum suorum, ut etiam supradictum est, usque ad satisfactionem separetur. Et dicit: Expleto opere Dei, omnes cum summo silentio exeant, et agatur reuerentia Deo, ut reuerenter exeuntes incuruentur et ut reuerentiam in aliis operibus suis habeant, quasi in seruitio Dei sint, nec ullam lasciuiam, nec ullum excessum arripiant. Deinde infert: Ut autem nuntiatus fuerit hospes, occurratur ei a priore uel a fratribus cum omni officio caritatis, et primitus orent pariter, id est, omnes quicunque sint ad ecclesiam ad adorandum ducantur, ita quod fratres Deum orent, ne cum eisdem hospitibus ordinem suum infringant: illi autem, ut conuersationem istorum uidentes, meliores fiant. Et iterum: Inclinato capite, uel prostrato omni corpore  in terra, Christus in eis adoretur, qui et suscipitur; quia cum hospites superueniunt, qui eos tunc suscipiunt, seu cum discedunt, qui eos tunc prosequendo benedicunt, aut coram eis ob reuerentiam Christi, se inclinabunt, aut coram eis ueniam petent, quasi Christus presens sit. Mox quoque subinfert: Et post hec omnis exhibeatur ei humanitas, quod est tam in affabili et sociali sermocinatione collocutionis quam in omni necessaria corporali necessitate. Et iterum: Abbas aquam in manibus hospitibus det, propter humilitatis exhibitionem, et pedes hospitibus omnibus tam abbas quam congregatio lauet, scilicet illi, quibus abbas idem opus iniungit. Nam beatus Pater Benedictus, cum hospites  quos susceperat, comesturi essent, aquam manibus eorum porrexit; et cum a mensa surrexissent, pedes eorum lauit; et hoc propter exemplum Filii Dei, quod in cena discipulis exhibuit, fecit; exceptis mulieribus, quarum pedes non tetigit, sed contemptum mundi et in habitu, et in sancta conuersatione sua eis ostendebat. Illo etenim tempore, monachi tumultum superuenientium extraneorum nondum sentiebant; sed qui eos adibant, Christum et non aliud ibi querebant, quem etiam in sanctis operibus ibi inueniebant.

Et idem sic procedit: uestimenta fratribus, secundum locorum qualitatem, ubi habitant, uel eris temperiem dentur. Ubi ostendit, fratribus uestimenta dari secundum quod pati possunt, et ut etiam absque  murmurationibus sint. Nam ubi regio tante frigiditatis est, quod homines a calidis indumentis in necessitate se abstinere non ualent, quia superfluitatem illorum uitabunt, tam agnina lana pellicii, quam agninum filum tunice pro indumento monachorum superno iudici placent. Mox quoque subsequitur: Nos tamen mediocribus locis sufficere credimus monachis per singulos cucullam et tunicam: cucullam uidelicet amplam, et ad talum descendentem, manicis breuibus et manum modice precedentibus, duobus quoque gyronibus in utroque latere sub axella deorsum perfluentibus, qui caputium desuper adherebat, quod singulare signum monachi est, significans, ne hac uel illac ad seculum prospiciat, cum illud super caput suum habet. Tunicam  uero laneam et aliquantum cuculla constrictiorem, sed circa crura aliquantulum largiorem, et ad pedes tendentem, brachialiis nec multum amplis, nec multum constrictis ad manus tendentibus, imo autem gyrone in utroque latere sub ascella deorsum descendente, que desuper caputio carebat. Et deinde: Abbas autem de mensura preuideat, ut non sint curta, uelut quorumdam laicorum, sed ad talum descendentia, quoniam femoralibus in cella sua non utebantur. Quapropter subinfert: Femoralia hi qui in uia diriguntur, de uestiario accipiant: qui reuertentes, ibidem lota restituant: ubi intelligi potest quod monachi sub magisterio eiusdem Patris degentes, non nisi de cella exeuntes, femoralibus utebantur. Nam quia multitudo hominum femoralibus  eo tempore non utebatur, idcirco idem Pater propter mores hominum et propter signum puerilis simplicitatis et humilitatis, dum in cella residerent, discipulis suis femoralia non concessit, sed exeuntibus siue equestribus, siue pedestribus, propter exemplum castitatis, et propter uirilem honestatem et reuerentiam hominum, eis indulsit. Sed nunc tempore isto, quoniam mores hominum ita ostendunt, Deo non displicet, si monachi propter blasphemiam incestus, quam in nuditate carnis degustare poterunt, femoralibus utantur, ne nudi carne carnem attingentes, carnalium peccatorum reminiscantur. Et iterum: Stramenta autem lectorum sufficiant matta, sagum, uidelicet aut de grosso lino, aut de canabe factum, et fere in modum sacci  formatum, et quodam genere stramentorum repletum, et sic super mattam positum, quod monachi pro lecti sternio habebant, et lena scilicet ex lana, quam in die super lectum propter honestatem expandebant, et qua in nocte, cum uellent, se tegebant. Statimque dicit: Dentur ab abbate omnia que sunt necessaria; et subinfert: Zona, id est, qua super tunicam cingebantur, ne illa difflueret, quia absque femoralibus dormiebant, et brachiale quod ad cutem erat, a quo calige ligate dependebant, et mox prosequitur: Mappula uelut sudarium ex lino formata, qua sudorem a se profluentem, dum in opere laborabant, abstergebant.

Postea autem dicit: Et cum oblatione ipsam uetitionem  et manum pueri inuoluant in palla altaris, ubi intelligendum est, quod petitio parentum pueri, pro testimonio et confirmatione litteris commendabatur, cum illum Deo offerebant, quemadmodum et illius qui stabilitatem et conuersionem et obedientiam suam coram Deo et sanctis eius in consecratione sua promisit ut supra ostenditur. Et deinde: Si quis de ordine sacerdotum in monasterio se suscipi rogauerit, non quidem citius ei consentiatur: qui sacerdos intelligendus est ille, qui aut prepositure, aut archipresbyteratui, aut parochie preerat, qui etiam propter eamdem prelationem, animam suam uix ad subiectionem cercere poterit. Non autem episcopus, quia indecens esset quod princeps animarum populi, qui et magister abbatis exstitit, abbati  subiiceretur. Sed hic, si conuerti uoluerit, solus in penitentia sit absque subiectione magisterii. Deinde subinfertur: Et si forte ordinationis aut alicuius rei causa fuerit in monasterio, id est si aut in obedientiis et in officiis magisteriorum, seu in negotiis exteriorum, aliqua ibi per consilia tractanda sunt, illum locum attendat, quando ingressus est in monasterium, uidelicet locum, id est, propositum conuersationis humilitatis et subiectionis, que bonum et altum gradum sibi acquirit, in quem locum ipse ideo uenturus est, pre oculis in corde suo teneat, cum in monasterio monachalem habitum suscepit, qui contemptum mundi demonstrat, non illum qui ei pro reuerentia sacerdotii concessus est: scilicet non attendat, quod prius locum doctoris  habuit, uidelicet, quod prius doctor et magister in populo seu in clero fuit, nec cogitet nec estimet se prudentiorem et doctiorem, seu in loquendo promptiorem aut cautiorem, aliis fratribus suis in claustro nutritis esse, cum ipse in seculo conuersatus secularibus adhesit, et eos omnes pertransiuit sed magis pro uoluntaria conuersione, quia se discipline Regule sponte subiecit, et pro reuerentia sacerdotii sui cum aliis bonum exemplum sanctitatis dabit, obeditionem et subiectionem in omnibus causis se habere ostendat. Et idem Pater deinde dicit: Si uero postea uoluerit stabilitatem suam firmare, non renuatur talis uoluntas. Et deinde: Non solum, si petierit suscipiatur, congregationi sociandus,  uerum etiam suadeatur ut stet, ut eius exemplo alii erudiantur; et quia in omni loco uni Domino seruitur, uni Regi militatur. Itaque quod pius Pater iste superius scripsit, suscipiendus nouitius in oratorio, coram omnibus promittat de stabilitate sua, et quod mox intulit: De qua promissione sua faciat petitionem ad nomen sanctorum, quorum reliquie ibi sunt; et quod hic dicit: Non renuatur talis uoluntas; et postea: uerum etiam suadeatur ut stet; et iterum: Quia in omni loco uni Domino seruitur; sic intelligi uoluit: Nam si quispiam monachus monasterium suum, in quo stabilitatem et petitionem suam, ut supra scriptum est, promiserat, qualibet occasione instabilitatis sue latenter uel proterue exierit, et ita ad longinquas prouincias peruenerit,  et si ibidem monasterium conuersationis sue uiderit, in quo penitentia ductus, manere in stabilitate uoluerit, et se suscipi per confirmationem rogauerit, tunc si dignus est, etiam quamuis pre longitudine peregrinationis litteras commendatitias non habeat, nec habere possit, melius erit ut suscipiatur, quam introitus ei denegetur; quia si non susciperetur, forsitan aut debilitate, aut infirmitate, aut senectute, seu alio quoque grauamine oppressus, seu longitudine itineris et reuersionis ad monasterium, unde exierat, in desperationem ductus, ad seculum rediret, et in seculo permaneret, et eo modo in anima et corpore periret.

Sed tamen multo utilius illi est, ut ad monasterium suum, de quo absque permissione spiritalis  Patris sui exiuit, si ullo modo potuerit, redeat, aut remissionem petat, quam in alio pertinaciter maneat, ita sane si ibi disciplinam monastice religionis esse nouit. Quod idem Pater in sequentibus affirmat: Caueat autem abbas, ne aliquando de alio noto monasterio monachum ad habitandum suscipiat, sine consensu abbatis eius aut litteris commendatitiis, ubi non uult, quod monachi supradicta stabilitate et petitione obligati, de loco ad locum secundum liberum suum sine permissione moueantur, sed ut uotum suum firma tenacitate conseruent. Deinde prosequitur: Nec occasione sacerdotii, obliuiscatur Regule obedientiam et disciplinam, sed magis ac magis in Deum proficiat: locum uero illum semper attendat, quo ingressus est monasterium, preter officium  altaris. Quod dicitur: Monachus sacerdos in monasterio suo ordinatus, de sacerdotio suo non superbiat, sed pia deuotione locum illum humilitatis et subiectionis pre oculis in corde suo teneat, quo exemplum Christi sequens, monachalem habitum suscepit, et contemptum mundi arripuit, quoniam ea hora se et Deo et homini ad seruiendum subiecit, et insuper in humili mente cogitet, quod se seruum et ministrum Dei fecit, cum se seruituti altaris subiugauit. Unde in omnibus humiliorem se et subiectiorem demonstrabit. Nam non solum attendat, quod humiliter et deuote habitum monachi suscepit, quapropter se uilem et obedientem in omnibus sine simulatione estimabit; sed etiam attendat,  quod propter hoc, quod se Deo in officio altaris subiecit, humilem et mitem atque ultimum se deinceps in estimatione sua computabit. Et subinfert: Ubicunque autem sibi obuiant fratres, iunior a priore benedictionem petat, scilicet uelut in salutatione, quia seniori suo se subiectum esse in omni humilitate demonstrabit.

Deinde etiam dicit: Et semper ad orationem ultimam operis Dei, commemoratio omnium absentium fiat, que oratio ultimi operis Dei, oratio Dominica intelligitur, quoniam superius dicit, per eamdem orationem diuinum opus finiri, quemadmodum ibi ostendit, uidelicet litania et oratio Dominica, et misse fiant; quia discipuli huius Patris, cum in eadem oratione dicerent: Sed libera nos a malo: de  absentibus addiderunt: Et famulos tuos fratres nostros absentes: in hoc, eorum commemorantes. Collectas enim orationum plenarie illo tempore nondum habebant: et ideo diuinum seruitium per Dominicam orationem sepius terminabant. Postea autem dicit: Infantibus uero usque ad quintum decimum annum etatis, discipline diligentia sit, et custodia adhibeatur ab omnibus; et hoc ideo dicit, quoniam cum puer infra quintum decimum annum tener in corpore est, tener est et animo: atque interim timorem habet, et ad queque bona flecti potest, nec se corripientibus resistere proterue audet: cum autem ad quintum decimum annam peruenerit, iam in iuuentute florescit, uelut arbor que flores producit et medulla ac sanguis in ea confortatur,  unde etiam uires animi eius exsurgunt, ita quod pueriles correptiones suscipere et pati, ut prius fecerat, dedignatur. Ad ultimum uero beatus Pater omnia hec sic affirmat: Facientibus hec regna patebunt eterna; quoniam omnia que in hac Regula descripta sunt, nec nimis constricta sunt, sed ad dextram et ad sinistram, respiciunt, quapropter ea conseruantem, ad celestia mox producunt. Igitur ego paupercula feminea forma, hec uerba de sapientia audiui, que me obscura uerborum Regule supradicti Patris B. Benedicti docuit, quatenus illa aperte proferrem. Unde mansueti, mites et timorati, hec audiant, et pio corde intelligant, et humili deuotione suscipiant.





SANCTAE HILDEGARDIS EXPLANATIO SYMBOLI SANCTI ATHANASII AD CONGREGATIONEM SORORUM SUARUM.


 O filie, que uestigia Christi in amore castitatis subsecute estis, et que me pauperculam in humilitate subiectionis propter supernam exaltationem uobis in matrem elegistis, non ex me, sed ex diuina ostensione per materna uiscera uobis dico: Locum istum, uidelicet locum requietionis reliquiarum beati Roberti confessoris, ad cuius patrocinium confugistis, inueni in euidentibus miraculis per uoluntatem Dei in sacrificium laudis, et in permissione magistrorum meorum ad ipsum perueni, et eum mihi et omnibus me subsequentibus, cum diuino adiutorio libere attraxi. Postea autem per admonitionem Dei, ad montem beati Dysibodi, a quo per licentiam secesseram, perrexi: et petitionem hanc coram omnibus ibidem habitantibus perfeci,  scilicet ne locus noster et predia eleemosynarum loci nostri ab illis essent ligata, sed soluta, querens tamen in opportunitate utilitatis saluationem animarum nostrarum, et sollicitudinem regularis districtionis. Et secundum quod in uera uisione percepi ad Patrem, uidelicet ad abbatem loci illius dixi: Serena lux dicit: Tu sis Pater prepositi et salutis animarum mystice plantationis filiarum mearum. Eleemosyna earum nec ad te, nec ad fratres tuos pertinet, sed locus uester refugium earum sit. Si autem in contrariis sermonibus uestris perseuerare uolueritis, contra nos frendentes, eritis similes Amalechitis et Antiocho, de quo scriptum est quod templum Domini despoliauit .

 Quod si aliqui inter uos in indignitate sua dixerint: Allodia earum uolumus imminuere: tunc ego, qui sum, dico, quod pessimi raptores sitis. Si autem pastorem spiritalis medicine ipsis abstrahere tentaueritis, tunc iterum dico quod similes sitis filiis Belial, et in hoc iustitiam Dei non inspicitis; unde et iustitia Dei destruet uos. Et cum ego paupercula forma his uerbis predictam libertatem loci et allodiorum filiarum mearum a prefato abbate et a fratribus eius peterem, eam cum permissione codicis omnes mihi constituerunt. Cuncti autem, tam maiores, quam minores, hec uidentes, audientes et percipientes, maximam beneuolentiam ad ista habebant, ita ut etiam ad nutum Dei scriptis firmata sint. Unde fideles hec discant, affirment, perficiant  et defendant, quatenus benedictionem illam percipiant, quam Deus Iacob et Isrel dedit.

Sed o quam magnum planctum he filie mee post obitum matris sue habebunt, quoniam uerba eiusdem matris sue amplius non surgent, et sic in gemitu et luctu per plurima tempora cum lacrymis heu, heu, libenter matris nostre ubera sugeremus, si eam modo nobiscum presentem haberemus. Quapropter, o Filie Dei, admoneo ut caritatem habeatis inter uos sicut ego mater uestra a pucritia mea uos admonui, quatenus carissima lux cum angelis sitis propter beneuolentiam uestram, et fortissime in uiribus uestris, sicut Pater uester Benedictus uos docuit. Spiritus sanctus uobis dona suadet, quia post finem meum, uocem meam amodo non audietis.  Sed uox mea nunquam ducatur inter uos in obliuionem, que frequenter inter uos in caritate sonuit. Filie mee nunc rutilant in cordibus suis, pre tristitia, quam habent de matre sua, anhelantes et suspirantes ad celestia Postea in lucidissima et rutilante luce lucebunt per gratiam Dei, et fortissime milites in domo eius fient. Unde si quis in hac turba filiarum mearum discordiam et discessionem huius habitationis et spiritalis discipline facere uoluerit, donum Spiritus sancti auertat hoc de corde illius. Quod si Deum contemnens, id tamen fecerit, manus Domini occidat illum coram omni populo, quia dignus est, ut confundatur. Quapropter, o filie, locum istum, quem ad militandum Deo elegistis, omni deuotione et stabilitate inhabitate,  quatenus in eo superna premia adipiscamini. Unde et caritas in Sapientia dicit: Ego ab antiquo ordinata sum, et in formatione primi hominis fui, cum a Deo plasmatus est, quia celum et terram et reliquas creaturas Deus propter hominem sapienter creauit, ut ab illis et sustentaretur et pasceretur.  Unde et sapientia faber recte dici potest, quoniam celum et terram circuiuit, et equali pondere ponderauit. Caro autem hominis, cum anima in uenis et medullis pleniter perfusa est, ita ut caro per animam semper suscitetur; et quia etiam homo creaturas per animam cognoscit, ipsas in iucunditate et gaudio habet. Sic namque homo in carne et anima uelut de misericordia et caritate amabilis est, quemadmodum sapientia et  caritas unum sunt.

Per has duas uirtutes, scilicet sapientiam et caritatem, angeli et homines Deo in humilitate obtemperabunt, quoniam humilitas ad honorem Dei frequenter se inclinat, et ita omnes uirtutes ad se colligit. In his itaque uirtutibus Deus hominem plasmauit, ne totus periret, sicut etiam angeli omnes non perierunt, quia multi cum Deo perstiterunt, alii uero cum antiquo serpente ceciderunt. Deus enim hominem in sapientia creauit, in caritate eum uiuificauit, in humilitate uero et obedientia illum rexit, quatenus intelligeret, quomodo uiuere deberet: sed primus Angelus hec intelligere noluit, quod esse non potuit, quoniam uita  una a seipsa est, a qua omnia uitalia sunt; quapropter ille de uita cecidit, et aruit, uelut etiam in creaturis, uidelicet in arboribus, in herbis et in aliis creaturis quandoque fit, cum aliqua de ipsis cadendo arescunt, quia succum non gustauerunt. Angelus quippe a Deo uitalis est; homo autem plenum opus Dei est, quoniam Deus in ipso semper operatur, quod homo in seipso intelligere potest, quia quandiu in hac uita uiuit, cogitare et operari non desinit aliqua, in quacunque parte sit; cum autem in hac uita finitus fuerit, in alia uita infinite uiuit. Cum enim homo bona operatur, bonis angelis similis efficitur, cum autem magnum honorem, quomodo Deus ipsum formauerit, non cognoscit, et cum a recta obedientia fugit, nec in humilitate  operatur, sed a seipso esse uult, similis pessimis angelis effectus, de uita, ut Satanas, cadit et arescit. Tu autem, o homo. Deum in his culpabilem habere uis: quapropter tibi respondetur: Num teipsum creasti? Non. Conuenientius ergo est, ut magis tibi seruias, quam illi, qui te creauit? Et quam mercedem tibi parare poteris, cum teipsum non fecisti? Nullam, sed penam ignis. Sic in duabus partibus istis angeli et homines atque relique creature Dei diuise sunt, sicut etiam tibi factum est, cum Deus hominem in circumcisione signauit. Quoniam primus deceptor primum hominem fallaciter illusit, ita quod inobediens Deo factus, uerbis illius consensit et per inobedientiam fecit, ut ei consiliatus erat. Sed eadem in obedientia per circumcisionem  in precepto Dei scissa est, quando Abraham beneuolus Deo obediuit, ita faciens, sicut ei precepit . Tunc idem deceptor cum dolositate in se fremuit, quibusdam hominibus malum hoc immittens, quod possibile non esset, ut illum Deum confiterentur, quem nec uidere, nec audire, nec palpare possent. Et sic in populo, qui per obedientiam signatus erat, bacchatus est, atque meminit, quia primum hominem deceperat, ubi dixit: Eritis sicut dii, scientes bonum et malum : et eis pessimum sufflatum immisit, dicens, quod nullo modo nisi in aliqua fornicatione Deum cognoscere possent, quia et homo forma esset, et si Deus hominem creasset, cur se ita absconderet, ut homo illum nec uidere, nec audire, nec comprehendere  ualeret.

Sed tota uetus lex et uere signatus populus, antiquum hunc deceptorem et errantes homines istos opprimere non potuit, nec adhuc poterit, sed Deus ante nouissimum diem illos opprimet, et coram omni populo uincet, tali modo uetus lex cum omnibus his, uidelicet cum illis, qui circumcisionem obseruabant, etiam cum eis, quia in predicto errore erant, usque ad natiuitatem Christi cucurrit, ubi ipse uerus Sol iustitie in ueritate apparuit. Et idem Sol magnum splendorem per doctrinam suam dedit, in humanitate sua uisus et auditus, quoniam prophete ipsum precucurrerant, quemadmodum quidam plancte supra solem sunt, quod Deus preuiderat,  quando firmamentum cum omnibus ornamentis suis constituit; soli uero cum luna et stellis, Deus aquam adiunxit, et nubes cum tempestate posuit, quas fulgura perforant, et que per sonitum tonitrui interdum scinduntur, ita ut moueantur. Sicut enim Deus creaturam istam ad seruitutem hominis constituit, ita etiam et Filium suum per eam presignauit, quem prophete predixerunt, et cuius humanitatem cum seruitute prophetie tetigerunt, uelut planete solem ipsi seruiendo sustentant. Prophetia namque que dixit: Ecce uirgo concipiet , humanitatem ipsius tetigit, quia integritas uirginis de calore Spiritus sancti, et non de calore carnis, concepit; quemadmodum sol rem aliquam radiis suis ita transfigit, ut ex  ardore ipsius tota caleat, nec tamen consumatur, quoniam sol iustitie de illibata uirgine processit, et totum mundum illuminauit, uelut etiam sol per firmamentum totum mundum illuminat, quod tamen integrum permanet, sic uirgo peperit filium, cuius nomen Emmanuel, quia in integritate ex ipsa processit, ut sol per firmamentum fulminat neutro diuiso; et ideo nobiscum Deus, quoniam in eadem incarnatione, que de obumbratione Spiritus sancti in utero uirginis orta est, sancta diuinitas integra tota fuit, sicut sol in firmamento, atque uis diuinitatis, celos, abyssos, et omnes creaturas transcendit; et tamen Filius Dei per sanctam humanitatem suam tunc nobiscum erat. Sed et per oblationem  corporis sui, et per doctrinam suam nunc nobiscum est et erit, donec ipsum manifeste uideamus. Eidem quoque soli iustitie cum luna et stellis aque adsunt, scilicet ut discipulos suos in uniuersum orbem mitteret predicare Euangelium omni creature . Nam que prophete de ipso predixerant, in semetipso compleuit, sicut etiam in die septima a creatione mundi, Deus ab omni opere suo requieuit . Et ut Deus omnem tunc creaturam ad seruiendum homini subiecit, sic et nunc Filius Dei post ascensionem suam opera incarnationis sue discipulis commisit, cum ex precepto ipsius Euangelium omni creature predicabant. Ipsi namque hominibus fidem rectam de Filio Dei ostendebant, quemadmodum cum eo  manentes miracula eius uiderant et cognouerant, sicut sol in firmamento lucet.

Hanc itaque fidem innumerabili turba populorum suscipiente, Ecclesia ordinata est, ut luna cum stellis in firmamento constituta est. Sed et iidem populi inter se diuersos magistros et prelatos, Spiritu sancto inspirante, constituebant, uelut etiam firmamentum cum sole, luna et stellis, illustratum est, qui totam Ecclesiam sustentarent. Deinde tonitrua et fulgura per infideles homines et per crudeles tyrannos eleuabantur, qui fideles Domini, qui in fide ardebant, sicut sol in uirtute sua lucet, quasi lupi inuaserunt, et sanguinem ipsorum effuderunt, ita quod etiam non erat, qui eos sepeliret. Tonitrus quoque, qui in primo casu Satane, cum  ille in infernum demersus est, sonuerunt per inimicos Dei, qui in peccatis peccare non cessabant, surrexerunt, et fulgura in plurimis Christianis, qui fidem in infidelitate diuidebant, apparuerunt, et multos Catholicos comburebant: sicut per Arium factum est, quem Athanasius omnino conculcauit, de Ioanne Euangelista confortatus, qui de pectore Iesu hoc suxit, quod in altum uolauit, cum in mystico spiramine de diuinitate Euangelium edidit. Quemadmodum idem Athanasius postea de unitate Diuinitatis, Ecclesiam muniendo, scripsit, uidelicet ut omnis homo qui uoluerit saluari, teneat fidem integram et inuiolatam, in Deum perfecte credens, ne in gehennam demersus, gehennalis fiat. Sed fides uera est, ut unus Deus in Trinitate personarum,  eadem Trinitas in uno Deo, gloriose honoranda sit, sine ulla confusione diuisionis unitatis, quia unus Deus in una substantia, diuinitatis inseparabiliter est. Non enim aliud est Pater in substantia, nec aliud Filius, nec aliud Spiritus sanctus, nec ab inuicem in substantia diuinitatis segregati sunt; sed in Patre et Filio et Spiritu sancto, una diuinitas unius substantie in gloria maiestatis est. Attamen alia est persona Patris, que nec Filii, nec Spiritus sancti est; alia Filii, que nec Patris, nec Spiritus sancti est; alia Spiritus sancti, que nec Patris, nec Filii est; et personarum istarum una diuinitas inseparabilis, equus honor et stabilis, ceterna potentia et inuincibilis. Nam qualis est Pater in diuinitate, et non in persona,  talis est Filius in diuinitate, et non in persona; talis quoque est Spiritus sanctus in diuinitate, et non in persona; quoniam alius Pater, alius Filius, alius Spiritus sanctus in personarum distinctione est: non tamen aliud Pater, aliud Filius, aliud Spiritus sanctus in diuinitatis substantia, et quomodo persone iste intelligende sunt? Deus utique in uerbo suo rationalis est, et uiuit. Et Deus creauit mundum, scilicet hominem cum omni gloria sua, quod ita debere esse, Deus semper in eternitate habuit. Hoc Deus solus fecit, sine quo nullus est. Et quis eum non exstantem fieri faceret? Nullus omnino. Deus omnia in uerbo suo fecit, ut Ioannes, qui supra pectus Christi recubuit, affirmat .

 Sed Deus ignis est, et in igne hoc flamma latet, et flamma hec in uita mobilis est. In igne autem isto nulla diuisio est nisi distinctio personarum. Ignis autem materialis et uisibilis, aurei coloris est, et in igne suo flamma coruscat, que in ualido uento flagrat. Ignis quidem hic non coruscaret, nisi flammeus esset, et mobilis non esset, nisi per uentum; unde et tria uocabula in igne isto sunt. Flamma namque de igne est, et ignis de flamma coruscat, et non nisi per ualidum uentum mobilis est. Ignis quoque cum flamma ardet, et ardor iste integer ignem et flammam equaliter perfundit et inflat, et si ardor in igne non esset, ignis non esset, nec tonitrum flamme haberet. Sed et anima ignis est, et ignis eius totum corpus, in quo est,  perfundit, uenas scilicet cum sanguine, ossa cum medullis, et carnem cum liuore, et inexstinguibilis est. Et ignis anime ardorem in rationalitate habet, qua uerbum sonat. Quod si anima ignea non esset, frigidam coagulationem non perureret, nec sanguineis uenis corpus edificaret. Quia autem anima in rationalitate uentosa est, per omnia loca corporis calorem suum recte diuidit, ne corpus exurat. Cum uero anima de corpore se extorserit, corpus deficit: quemadmodum ligna non ardent, cum ardore ignis caruerint. Homo namque secundum Deum, rationalis est, et rationalitas hominis cum igne in uento sonat. Ralionalitas enim magna uis est, ignea et non diuisa: et si non esset ignea, non esset uentosa: et si uentosa non esset,  non sonaret. Deus itaque omnia creauit, et preter ipsum solum nullus unquam aliquod uitale fecit, quamuis homo arte sua queque fingat, que tamen uiuere non facit, quoniam homo initium habet. Et qui omnia creauit, creatus non est, quia nullum initium ante ipsum fuit, sed ipse sine initio est, et omnia in ipso sunt, quoniam per ipsum omnia facta sunt . Per illa autem, que homo propter timorem fugit, ne eum ledant, fiduciam ad Dominum habet, clamando, ut ipsi succurrat, et eum in requie pacis conseruet. Per hec uero que propter hominem sunt, et que in ipso existunt, et cum quibus ipse operatur, et que ei ex his placide ac conuenienter adsunt, caritatem ad Deum habere discit.

 Si enim homo nichil sciret, nisi quod sibi leue et suaue esset, nesciret, quid idem esset, et quid uocaretur: unde de pondere duritie nociuorum summam scientiam habet, et quid bonum et malum sit, cognoscit, et ea, ut Adam, nominare scit. Nam si unum in rebus tantum sciret, opus Dei in illo perfectum non esset: et rem, quam uideret, non cognosceret, et quam audiret, que et qualis esset, scire non posset; quapropter uacuus esset et exstinctus, quemadmodum hoc, quod per ignem combustum in carbonem conuertitur. Itaque ut predictum est, increatus Pater est, Filius etiam increatus, sic et Spiritus sanctus increatus; quoniam he tres persone unus Deus est, et omnes creature per eumdem Deum create sunt; sed sine ipso factum  est nichil . Initium quippe, quod in initio creationis factum est, similitudinem illius qui sine initio est, habere uoluit, quod nullo modo fieri debuit, quia nichilum fuit, quoniam in Deo uita et ueritas est, in perdito uero angelo et in homine uanitas est, quam superbia inflauit, que tanquam uentus pertransiit. Et quod per Deum et in Deo factum est, uita in ipso est, et Deus caput illius contriuit, qui predicta mala primum arripuit, ac eum qui sine uita est, in infernum proiecit. Immensus etiam Pater est, qui nulla capacitate comprehendi nec numero finiri potest, ut illa possunt, que in principio facta sunt. Omnia enim Deus in presentia sua habuit, sed tamen subito illa non  creauit, unde etiam quoddam interuallum in creaturis est, sicut in homine, qui infans, puer, iuuenis, senex, ac decrepitus efficitur, quod quidem comprehendi potest. Sed et in Filio et Spiritu sancto intelligendum est, quod immensi nec capacitate nec numero comprehendi possunt. Aeternus quoque Pater est, in illa scilicet eternitate, que nunquam incepit, et in similitudine circumeuntis rote, in qua nec principium, nec finis conspicitur. Deus enim spiritus est . Omnis quippe spiritus, incomprehensibilis et indiuisibilis est. Aeternitas namque sine omni commutatione hac, quod dicitur: Fuit et est, eterna manet, nec in ea ullus Deo assimulatur. Nam eternitas unica est, omnesque eius creature per ipsam facte sunt. Et ceternus  Patri in diuinitate Filius a creatura indumentum, quod homo est, induit; quod indumentum diuinitas ita declarauit, uelut soli radius suus infixus est. Sol autem lumen suum in terram emittit nec tamen propter hoc augetur aut minuitur; nec Filius Dei in mundum ueniens, auctus, nec minutus in diuinitate est, quoniam indumentum suum sic induit, quemadmodum Deus Adam de fragili creatura uestiuit, ne nudus uideretur. Homo quippe eternitatem nisi in humanitate nequaquam uidere posset, quia diuinitas in humanitate latuit, ita quod per indumentum humanitatis Filius cognitus est, ut etiam per arma uestitus homo cognoscitur, quamuis in eis latens non uideatur.

Sed et eternus est Spiritus sanctus Patri et Filio  ceternus, qui in initio omni creature adfuit, et eam inspirando motabilem fecit. Et non tres eternitates in Deo sunt, sed una eternitas in ipso est, et non tres, uelut Arius particulas in illa fecit, quemadmodum membra hominis in abscissione truncantur, sed eternitas una diuinitas est quam rationalitas hominis, propter fortissima opera illius, nomine uno nominare non potest. Sed et quoniam homo initium habens, in cinerem uertitur, ideo etiam hec, que ante principium et post finem sunt, enarrare non ualet; sed in anima sua unam fidem tenens, de substantia Dei, que spiritalis est, loquitur. Anima enim spiraculum a Deo est, unde et multa inuisibilia capit, et unitatem diuinitatis  in recta fide sentit; quia non tres increati dii, nec tres immensi, sed unus Deus est, uidelicet increatus et immensus, nec in tres modos, nec in tres partes diuisus. Omnipotens etiam Pater est, qui per uerbum suum, quod omnipotens Filius eius est, omnia creauit, que omnipotens Spiritus sanctus, qui uita est, ita pertransit, ut etiam calor ignis et flamme ardet; sic tamen non tres omnipotentes, sed Deus in tribus personis unus Deus omnipotens est. Et ut inconueniens esset, quod homo, qui cum rationali anima unus homo est in tres diuideretur, quoniam tunc integra uita non esset, sed mortale cadauer, quomodo posset unica uita, in qua nulla mortalitas initii et mutationis est, diuidi: sed et Deus est Pater, qui potens est; Deus  est Filius, qui potentia Patris est; Deus est Spiritus sanctus qui uita est, per quam omnis uita procedit. Non autem tres dii sunt, sed absque omni diuisione unica deitas est, cuius fortissima uis singulis nominibus nominatur. Ita etiam dominando Dominus est Pater, operando Dominus est Filius, uiuificando Dominus est Spiritus sanctus; et hi sunt integra diuinitas trium nominum, sicut Deus omne opus suum in una ui diuinitatis significauit. Nec domini sunt singulariter dominantes, sed plena integritate una diuinitas in tribus uiribus trium personarum est, scilicet dominando, operando, uiuificando quoque omnes creaturas, et eas ad officium suum mouendo: et sic unus Dominus est.

 Et Dominus iste duo opera fecit, angelum uidelicet et hominem cum omni creatura. Angelus autem spiritus est; homo autem ad imaginem et similitudinem Dei factus est, ut quinque sensibus corporis sui operetur, per quos etiam diuisus non est, sed per eos est sapiens et sciens et intelligens opera sua adimplere. Has tres uires Deus in homine signauit, per hoc scilicet, quod anima hominis rationalis est, que corpus ad operandum mouet, et in qua quinque sensus corporis hominis pleniter perficiuntur. Per uisum enim homo creaturas cognoscit; per auditum uero rationalitas ei narrat, quid hoc sit quod audit; per adoratum autem, quid sibi conueniens uel inconueniens ad utendum sit, discernit; per gustum etiam, quibus et qualibus pascatur,  cognoscit, et per tactum bona et mala operatur, et omnia opera sua cum predictis quinque sensibus regit. Hi quinque sensus in homine, ita in unum coniunguntur, quod alius alio nequaquam carere potest et in uno homine sunt, qui tamen non in duos, nec in tres homines diuiditur; sed omnia opera sua eum his quinque sensibus perficit, et unus homo est. Sed et per hoc quod homo sapiens, sciens et intelligens est, creaturas cognoscit. Itemque per creaturas, et per magna opera sua, que etiam quinque sensibus suis uix comprehendit, Deum cognoscit, quem nisi in fide uidere non ualet. Homo itaque per quinque sensus suos in creaturis omnia comprehendit et cognoscit, quia per uisum amat, per gustum sapit, per auditum discernit,  odorando sibi conueniens eligit, et per tactum id quod sibi placet, operatur; et in hoc Deum, qui omnes creaturas creauit, exemplatur. Sic quoque homo per hoc quod sapiens est quid sibi placitum seu nociuum sit, sapit; et per hoc quod sciens est, creaturam iubendo constringit, quod ei ministrando subiaceat, et quod uult, sibi attrahit; et quod non uult, a se fugat; et per hoc quod intelligens existit, quid unicuique creature in officio conueniat, nouit. Cum his enim tribus uiribus et appendiciis earum, homo rationalis in anima est, que nequaquam diuiditur, ita etiam ut si per suasionem diaboli membrum aliquod hominis abscinditur, rationalis anima propter hoc nullo modo diuiditur. Corpus uero,  edificium anime est, quod cum illa secundum sensibilitatem suam operatur, quemadmodum molendinum aquis circumfertur.

Omnes ergo populi chrismate uncti tres personas in unitate esse confiteantur; sed quod tres persone, una uera firmaque diuinitas sit. Et quoniam tres anime non sunt in una rationali anima, que tres uires habet, sed una anima est; quare illa separabilis diuisio in unitate diuinitatis esset, cum omnia de Deo creata sint? Nequaquam ergo dicendum est tres deos aut tres dominos esse, sed unus Deus dicitur, qui omnia creauit, et unus Dominus, quem omnes creature Dominum inuocant, et cuius oues proprie sunt; et ideo prohibendum est, ne ulla singularitas in unitate diuinitatis habeatur, quia  unus Deus est. Et Pater a nullo est factus, quoniam ante eum nullus apparuit, a quo genitus aut creatus esse possit, sed sine initio eternus est. Filius autem absque omni separatione a Patre solo est, non factus initialis, nec creatus in membris, sed genitus, ut lumen in sole sine omni separatione est. Hic carnem de uirgine Maria assumpsit; sed tamen claritas diuinitatis ab eo non recessit, quia eternitaliter in diuinitate cum Patre fuit, quamuis sub tempore indumentum suum, uidelicet carnem, de matre uirgine induerit. Sed Spiritus sanctus uita est que omnia spiramina in creaturis mouet: et hic per nullum spiramentum uita factus, nec etiam ab ullo creatus, nec ab alio ullo genitus est; sed Patri et Filio in diuinitate ceternus et cequalis  existit. Ipse enim in prima creatione mundi aderat, quia Spiritus Dei ferebatur super aquas , circulum totius orbis illustrans, cum uerbum Dei dixit: Fiat. Et a Patre et Filio Spiritus sanctus in ueritate prophetie procedens, prophetas prophetare fecit, qui tamen multoties profunditatem prophetie occultabant, licet textum scriberent; quoniam uelut in umbra et in uisu noctis, interdum per significationem loquebantur. In igneis quoque linguis super apostolos ueniens, eos totos replebat, et eos alios homines fecit quam ante fuissent, ita ut ipsi easdem linguas uiderent, et tactum eiusdem Spiritus sancti sentirent, qui ante natiuitatem Christi nulli hominum sic apparuit, nec postea apparebit; quoniam Christus unigenitus Dei est. Quod autem  in igneis linguis eis apparuit, hoc ideo factum est, quia uirgo Maria in igneo calore ipsius, Filium Dei concepit, et sic etiam ipse a Patre et a Filio procedit. Et quoniam apostoli eum in igne uidebant, cum sapientia et intelligentia manifeste loquebatur. Sed et quia Filius Dei in Maria uirgine de Spiritu sancto conceptus est , Spiritus sanctus in ipso mansit, et manet, et semper cum ipso est, nec unquam ab ipso inuicem separantur, ideoque integra et pura fides est, quod Spiritus sanctus a Patre et Filio procedit, ut predictum est. Hoc uero quod Filius dixit: Qui a Patre procedit , ad honorem Patris dicebat, attendens quod incarnatio sua ex tempore fuit, cum paterne diuinitati  tempus non adsit.

Itaque unus Pater est, et non tres Patres, sed unus Pater; quia si Pater non esset, Filium non genuisset: et si Filius genitus non fuisset, mundus creatus non esset. Unus quoque Filius, non tres Filii, sed unus, per quem omnia facta sunt, Patri consubstantialis: et unus Spiritus sanctus, et non tres Spiritus sancti, sed unus uiuificans omnia, et mouens. Nam unaqueque radix uiriditatem in se habet, de qua fructus procedit; istud autem inequaliter inspicitur, et tamen in uno sunt. Quare ergo Creator omnium, in Trinitate personarum non esset? Persona enim Patris, per radicem; persona uero Filii, per fructum; persona autem Spiritus sancti, per uiriditatem intelligenda est; et ab inuicem  non separantur, sed unus Deus est. Et in ista Trinitatis unitate nichil prius antecedendo, nichil posterius subsequendo, nichil maius in magnificentia, nichil minus in potentia; sed tote huius Trinitatis persone sine ulla uacuitate in unum se coniungunt, et in eternitate et in equalitate ceterne sibi et cequales existunt, ita ut in eisdem personis nichil sit, de quo secundum diuinitatem dici possit: Est et non fuit, magnum et paruum, quoniam Deus initio et fine carens, nullum augmentum, nullum detrimentum recipit, quia immutabilis est. Opus autem Dei in creatura prius non formatum, modo formatum apparet, et per tempora transit, se in maius dilatando, et in minus se contrahendo. Tres ergo persone in unitate, unusque Deus, in tribus personis  colendus est, quoniam ipse omnia creauit, et uita est, per quam omnia uitalia procedunt, quod quilibet fidelis indubitanter sic accipiat. Fideli etiam necessarium est, ne a fide catholica se separet; sed incarnationem Filii Dei ueram esse credat, et seipsum, quomodo creatus sit, et quomodo operans corpus cum rationali anima, unum sit, consideret. Deus enim ante tempora formam hominis, in qua carnem assumeret, preuiderat; et quicunque in hoc dubitat, seipsum abnegat: nec credit, quod in duabus naturis anime et corporis per tres modos unus homo est; quia si unum de tribus istis, scilicet anima, corpore et rationalitate, de quibus homo constat, deesset, homo non esset. Nam homo  rationalis in anima est, que in corpore quelibet cum sono uerborum perficit; quoniam creature homini adsunt, quemadmodum rami arbori, quia homo non sine reliqua creatura, sicut nec arbor absque ramis creatus est.

In ueritate ergo recta fides est quod Christus Dei Filius, ante tempora natus, Deus est, et etiam per indumentum carnis uerus homo est. Deus itaque est ex substantia Patris, quoniam illi sine tempore ceternus et cequalis est, ante secula genitus, quia omnia per ipsum facta sunt ; sed per humanitatem, que tempus habet, ex substantia matris homo est: ipse etenim plenus Deus est in integritate eternitatis plenusque homo cum rationali anima et carne munda, et absque ulla uirili  commistione humane nature, atque cequalis Patri in eternitate diuinitatis est, minor autem eo in humanitate, que tempus habet. Et ipse Deus et homo existens, non in duos diuisus est, sed unus est Christus, non tamen per commutationem diuinitatis in carnem, sed per assumptionem carnis quam diuinitas sibi adiunxit, et quam claritate sua sic perfundit, ut radius solis in sole lucet: nec ob hoc ulla confusione substantia diuinitatis, seu substantia carnis in inuicem confuse sunt; sed in uera unitate persone, unus est Christus, uerus Dei Filius. Sic enim in rationali anima nulla commutatio per carnem hominis est, quin ipsa rationalis spiratio sit a Deo, que totum corpus hominis perfundit, et que cuncta opera operantis hominis mouet; et  ut sic anima et caro unus est homo, ita etiam absque omni dubio Dei Filius ante secula natus carne ex uirgine assumpta pleniter, ut predictum est, indutus, Deus et homo existens, unus est Christus, per unctionem utique gratie Dei Christus dictus. Qui in sancta humanitate sua, per fixuram clauorum et lancee uulneratus est  propter unum uulnus primi hominis, quod cuncto generi suo ille inflixerat, quatenus liuore sanguinis sui illud sanaret, et unctione olei gratie illud perfunderet, ac per penitentiam illud ligaret, cum homo se peccasse doleret. uulneratus autem descendit spiritualiter in puteum infernalis profundi, illicque per plurimos sibi attraxit, scilicet eidem inferno primum hominem abstulit, et omnes qui  Deum in moribus humane honorificentie unquam tetigerant, et eos in locum deliciarum et gaudiorum, quem in primo parente perdiderant, locauit. Sed quod die tertia surrexit a morte dormientis corporis, in hoc tres personas deitatis designauit, atque eodem corpore ascendens, ad celos iuit, ibique dominando sedet ad dextram Patris, que saluatio credentis populi est, illis uitam tribuens, quos sanguine suo redemit.

Et hi omnes ante tempora omnium principiorum presciti sunt, quoniam uerbum Patris, per quod omnia facta sunt , carnem induit, ut hominem quem formauerat, redimeret. Idem autem Filius Dei, in fine seculi iustus iudex ueniet iudicare  uiuos et mortuos, uiuos scilicet, qui opus fidei operantes, in eodem opere bono inuenti sunt: mortuos autem, qui opera mortis per infidelitatem operati sunt, cum in uoce uocationis canentis tube, homo eidem Filio Dei per iudicium ut scabellum subiacebit, quoniam tunc eum uidendo, qui dignus est, cognoscit. Nam in aduentu iudicis huius, per prefatam uocationem, mortui cum corporibus suis resurgent; quemadmodum etiam per sonum uerbi Dei, omnis creatura processit; et omnes de propriis operibus suis, que in morituro corpore operati sunt, iudici suo respondebunt, nec ullus se excusare poterit, quia unusquisque opera sua, que prius se fecisse tantum sciebat, tunc cognoscendo palam uidebit, quoniam ipsis uelut in indumento  est, unde et illa eum ubique sequentur. Et qui iusta et recta opera fecerunt, ibunt in maiorem claritatem uite, quam mundo huic sol luceat, animabus eorum gratia illustratis, unde et angeli Deum laudant, quia isti tam magna opera operati sunt, quod eis gloriose circumdantur, uelut homo pretiosa ueste qua induitur. Innumerabilem quoque multitudinem hominum illorum, qui ante finem suum uel etiam in fine suo penitentiam perfecte egerunt, ac Deum in peccatis suis confessi sunt, Filius hominis in sanguine suo ad se eleuabit, et unicuique secundum opera sua mercedem in uita retribuet. Sed mali de iniustis operibus suis nullam excusationem habentes et quid dicere possint, nescientes, et qui per artes diaboli simulacra adorauerunt, et cum  diabolica turba mala opera infinite operati sunt, confusione operum suorum uestientur, et in puteum inferni cum diabolo descendent, quem occupauit, cum Deo similis esse uoluit.

In ueritate igitur et fiducialiter credendum est, quia una Diuinitas in tribus personis, et tres persone in una Diuinitate, uita una eternitatis sunt: et qui sic non crediderit, de die saluationis eradicabitur. uos autem, o magistri et doctores populi, quare ceci et muti estis in interiori scientia litterarum, quam Deus uobis proposuit, quemadmodum solem, lunam et stellas instituit, ut rationalis homo tempora temporum per eas cognoscat et discernat. Scientia Scripturarum uobis proposita est, ut in illa uelut in solari radio unumquodque periculum  cognoscatis, et ut per doctrinam uestram in infidelitatem errantium hominum ut luna in tenebris noctis luceatis, qui sunt ut Saducei et heretici, et ut alii multi in fide errantes, qui inter uos inclusi sunt, et quos etiam multi ex uobis sciunt, prona facie pecoribus et bestiis similes existentes. Nam nec uident, nec scire uolunt, quod per spiraculum uite rationales sunt, nec capita sua ad illum eleuant, qui eos creauit, et per quinque sensus regit, quos ipsis donauit. Quare ergo in rationali homine similitudo proni animalis est, quod per flatum eris suscitatur, quem iterum exhalat, et sic finitur, et quod aliam scientiam non habet, quam quod sentit et ferientem timet, et quod per se nichil operatur,  nisi ad hoc impellatur? Et quomodo decet ut homo in societate pecoris sit; quod ipsi per ministerium subiacet, et per quod pascitur ac cui imperat et dominatur, quoniam rationale non est? Unde summus Pater ad Filium loquitur, sicut per Spiritum sanctum scriptum est: Reges eos in uirga ferrea, tanquam uas figuli confringes eos . Quod dicitur: Qui tibi resistunt, reges eos in uirga ferrea, que dura est castigans: et tanquam uas figuli, quod de luto factum est, confringes eos, quia et ipsi de terra sunt. Ostium enim rectitudinis per fidem non ingrediuntur, nec per famam bonorum operum egrediuntur; quoniam fures sunt, et per proprietatem uoluntatis sue, mactant et perdunt, quod uolunt; quia hypocrite sunt, legem sibi in perditionem  euertentes. uos autem qui in magistrali doctrina uelut luna et stelle audientibus estis, quibus tamen magis propter honorem et diuitias seculi, quam propter Deum, Scripturam ruminatis, audite et intelligite, quod multo plus necessarium esset, ut nocturnas tenebras errantium et infidelium hominum scinderetis, qui ignorant in qua uia ambulent, quatenus illos per fidem ad nos traheretis. Nunc ergo regite eos, per ueram admonitionem ipsis ostendentes, quod Deus in principio propter hominem celum et terram et reliquas creaturas creauit, et hominem in uoluptuosum locum paradisi posuit, eique preceptum quod preuaricatus est, dedit; quapropter et in tenebras exsilii huius expulsus est. In eadem uero preuaricatione demonstratum est, quam  magnum piaculum fuit, quod homo non Creatori, sed illi qui eum seduxit, obediuit ; quoniam iustius est obedire Domino, quam fallaci seruo, qui se domino suo assimilauit. Cum his etenim uerbis implete corda illorum in uirga ferrea, quatenus cognoscant, ne se a Creatore suo auertant, uel si per infidelitatem ab eo declinauerint, quod in sepulcrum inferni cum illo quem imitati sunt, cadant. Nam qui in infidelitate perseuerauerint, tanquam uas figuli, quod figulo indignum incongruumque uidetur, confringentur; et quia opera fide non fecerunt, in eternam uitam introire non poterunt sicut nec male factum uas figuli reparatur, sed confringitur. Hec uos qui populum regitis, intelligite, et ad inuisibilem Deum, quem nemo expugnare,  nec carnalibus oculis uidere potest, adspicite, ac quomodo uillicationem uestram regatis, quam ab illo accepistis, attendite, quoniam in nomine illius magno honore glorificati estis, et sic populum regite, ne in die iudicii coram illo de regimine uestro erubescatis. Cauete quoque ne per uoluptatem carnis et delicias seculi ita tedio afficiamini, ut uix oculum unum ad celestem doctrinam aperire possitis.

Hec autem dura sunt uobis, quia qui diligenter celestia attendit, in his que regit, totum corpus suum uulnerat, quoniam desideria carnis sibi abstrahit. Igitur propter timorem Dei, qui uita et ueritas est hominem in feminea forma hec scribentem,  ne despiciatis, que doctrina litterarum indocta est, et que ab infantia sua usque in LX etatis sue annum imbecillis erat, et que scripturam hanc oculis et auribus exterioris hominis non uidit nec audiuit, sed que tantum in interiori scientia anime sue eam uidit et audiuit. Nolite ergo mentem uestram in altum extollere, eam spernendo, quoniam Deus irrationale animal loqui fecit, sicut uoluit . uisio autem hec, in qua ego paupercula forma ista uidi, ab infantia mea usque in predictam etatem ab anima mea non recessit; et hec que predicta sunt, in loco isto scripsi, qui a quibusdam tyrannis destructus, per plurima curricula annorum desolatus mansit, in quo reliquie S. Roberti requiescunt, qui nobilis secundum dignitatem presentis  seculi fuit, et quem Deus in uicesimo etatis sue anno ad se gloriose collegit, qui locus nunc tandem post eosdem desolationis annos per gratiam Dei in mirabilibus ipsius restauratus existit. Dominus enim in hoc sancto suo uerborum illorum memor fuit, que ad discipulos suos loquens, ait: uestri capilli capitis omnes numerati sunt , nec omittere uoluit, quin eum reuelaret. De meritis etenim sanctorum scribendum est, quatenus bona et recta fama in aures fidelium sonet, quemadmodum etiam creatura Deo laudes sonat, quia ab ipso creata est. Deus quippe eternus est, et opus suum ad laudem nominis eius factum est, quoniam si anima in corpore hominis non esset, homo non uiueret, nec anima sine carne operaretur. Sic angelus  in Deo laus est, et homo opus in Deo est. Itaque laus illi sit in omnibus mirabilibus suis, et in meritis sanctorum, qui uera eternitas est, omnia creando, et in nouissimo die celum et terram renouando, cuius altitudinem et profunditatem nullus alius tetigit, et cuius scientie latitudinem nullus comprehendere poterit. Hec itaque Scriptura a fidelibus audienda et intelligenda est: O quam gloriosa Diuinitas est, que creando et operando, per creaturam suam seipsam ostendit, quemadmodum in tribus pueris fecit, quos ita infundit, quod sine omni uisione Scripturarum et absque doctrina hominum, in camino ignis ipsum laudabant . Sicut enim felix anima exuta carne nichil aliud quam Deum sapere et cognoscere desiderat, ita isti beati  tres pueri adhuc in carne uiuentes, Deum ardenter desiderando, naturam anime imitati sunt. Deus etiam Pater Filium suum per incredulitatem ignorantie nominari uoluit in Nabuchodonosor, uelut etiam maligni spiritus ipsum sciunt, nec tamen eum confitentur, quibus omnibus mirabilia sua Deus sepe ostendit. Omnipotentiam quoque suam in Samson fortissimo manifestauit, qui fortitudine sua leones et feroces bestias superans , ab uxore sua, sicut Adam ab Eua, deceptus est, qui tamen deinde uires suas recipiens, ipsam mulierem et reliquos inimicos suos uicit , sicut et Christus infernum despolians, uim inimicorum suorum deuastauit. In durissimo autem prelio Dauid contra Goliath prefigurauit , quod per  humanitatem Filii sui antiquum serpentem ligaturus esset. Sed et in mollem muliebrem sensum tantam uim misit, ut mulier Holophernem in nocte interficiens, Isreliticum populum liberauit , et in hoc genitricem Filii sui presignauit per quam fidelis populus liberandus erat. In antiquis enim sanctis per prophetiam prophetarum et holocausta arietum et taurorum, pactum federis figurare fecit, quia Ecclesiam per copulationem desponsationis Filio suo adiungendam prenotauit. Per indumentum enim humanitatis Filii Dei, Ecclesia eidem Filio Dei adheret, qui in sanguine suo illam in hereditatem sibi dotauit, ita quod ipsa per baptismum ad uitam sobolem regenerat, quam Eua ad  mortem generauit. Nam Christus in sanguine suo Ecclesiam sibi desponsauit, sicut per iuramentum, quod seruus Abrahe sub femore Domini sui spopondit , prefiguratum est, uidelicet Ecclesiam Christo desponsandam esse. Sed cum Lucifer cum omnibus se comitantibus sensit, quod Deus Pater Filio suo nuptias palam fecit, in se fremuit, et quemadmodum Cain ad sanguinem Abel concussit , sic corda incredulorum et tyrannorum inuasit, quatenus iustos bonos et electos Dei caperent, uulnerarent et occiderent. Hinc est quod Christus discipulis suis parabolam de homine rege dicebat, qui seruos pro inuitatis ad nuptias misit; sed illis uenire nolentibus, alios seruos misit ad illos ut uenirent, quoniam prandium suum paratum  esset . Quod cum neglexissent tenuerunt seruos eius, et contumelia affectos occiderunt, quoniam antiquos sanctos quos Deus primum misit, et apostolos qui postea missi sunt, Iudei et ceteri increduli homines in magna letitia sepe conuenientes, de terra deleuerunt. Deus autem per arcum in nubibus celi positum iuramenti sui memor fuit , quando Filium suum, quem idem arcus significat, ex integra uirginea natura nasci uoluit, qui omnes inimicos suos potenter expugnando superauit, quemadmodum etiam per aquam diluuii homines deleti sunt , nouo tamen seculo hominum per aquam baptismatis recuperato, in Ecclesia Christo regnante, uelut arcu in nubibus apparente. Filio quippe Dei Ecclesia iuncta est,  sicut circumcisio legi, que seruiendo Ecclesiam per significationem precucurrit. Sed nouum seculum, quod per ornamentum Ecclesie deauratum est, nunquam in defectu ex toto deridebitur. Sicut etiam arcus in celo non deficiet, sed cum timore ita comprimetur, ut uix uno oculo uideat, iterum in Filio Dei recuperabitur. In uariis quoque coloribus predicti arcus, uires uirtutum millenarii numeri sanctorum significantur, in igneo scilicet colore castitas et continentia, in purpureo martyria martyrum, in hyacinthino doctrina maiorum, in uiridi autem uirtutes bonorum operum sanctorum accipiuntur, que per Filium Dei exspirate radiando, ut radii a sole procedunt. Prefatus autem rex, missis exercitibus suis, perdidit homicidas illos, et ciuitatem  illorum succendit, quia cum dolores, uidelicet ueteres precurrendo preterierant, omnipotens Deus iratus super inimicos suos quando Romani principes Ierusalem, que sanguine ueri Agni et sanguine aliorum sanctorum perfusa erat, subfodiendo totam euerterunt, et omnia legitima eorum, qui in ea habitabant, illos occidendo et uidendo, destruxerunt. Tunc Ecclesia iterum reedificata est, quemadmodum ciuitas sancta Ierusalem noua descendit de celo , a Deo parata sicut sponsa ornata uiro suo, quoniam Agnus Dei ad se collegit lactentis, puerilis, iuuenis, mature ac decrepite etatis homines, quibus Ecclesiam in nouitate bonorum operum et in humilitate descendentium de  celo uirtutum ornauit, uelut unusquisque eorum bona et sancta opera perfecit, a Spiritu sancto parata, quemadmodum sponsa ornatur uiro suo, cum in dilectione eius ardet, ut etiam Ecclesia Christo coniuncta est, sic et in electo suo, scilicet B. Roberto, Deus fecit, quem in infantia sua totum perfudit, et quem ad bonum finem perduxit qui clarus genere et diuitiis seculi, per libertatem benedictionis Dei charus Deo exstitit. Nam ut in uera uisione uideo, beatus patronus noster Robertus, patre suo orbatus, cum matre sua uidua in hoc loco uiuens, et operibus bonis insudans, ac Deo castitate, humilitate et sanctitate seruiens, cum caducis et temporalibus eterna premia mercatus est. Sicut enim uiuens lumen in uera uisione mihi ostendit, et me  docuit, sic de ipso loquar. Ubicunque opinio uere sanctitatis fuit ibi sanctitas stare et permanere diu potuit, ubicunque uera sanctitas non fuit, ibi mendacium durare diu non potuit, quemadmodum Diuina maiestas aperte ostendit, cum me et quasdam sorores mecum ad locum reliquiarum eius per  magnum miraculum magnarum uisionum transtulit, ut omnibus cernentibus aperte apparet. Pater ergo matris beati Roberti de Lotharingia oriundus, etc. Que sequuntur leguntur initio uite S. Roberti, ab ipsa Hildegarde scripta.





uITA SANCTI RUPERTI DUCIS BINGAE IN DIeCESI MOGUNTINA A SANCTA HILDEGARDE ABBATISSA SCRIPTA.






[NOTITIA.]

Bingium, seu Binga, olim etiam Pingia dicta, oppidum Germanie ad Rhenum, ubi is Nauam fluuium excipit, quatuor leucis infra Moguntiam, cuius urbis metropolitano capitulo a ducentis propemodum annis paret. Huius loca uicina a Naua fluuio Nachgouue seu pagus Nauensis dictus, cum locis subiectis late describitur a Marquardo Frehero par. II. Originum Palatinarum, cap. 11. Eius ditionis dux olim post suos parentes fuit S. Rupertus, aliquibus Robertus, seu Ropertus dictus: a quo, inquit Freherus, »Ruperti ceu gentilitii cuiusdam Diui prenomen multis palatinorum  pre aliis complacuit.« Et uiuit etiamnum Rupertus, frater comitis palatini Rheni. Huius Sancti uitam ex uera uisione »edocta, uti in Prologo loquitur, descripsit S. Hildegardis abbatissa, que, uti scribit Trithemius in Chronico Spanheimensi ad annum 1148:« in monte S. Disibodi constituta, diuinitus admonita, cum decem et octo sanctis uirginibus ad Bingas transiuit, et monasterium in monte trans Naham fluuium, iuxta sepulcrum S. Ruperti ducis et confessoris, edificauit, atque ut idem Trithemius in Chronico Hirsaugiensi ad annum 1150, addit, »cenobium pro sacris uirginibus construxit in eo loco, ubi S. Rupertus dux, cum matre sua, Bertha nomine, sancta femina, temporibus Ludouici primi imperatoris, castellum et mansionem habuit.« Idem Trithemius, libro De scriptoribus ecclesiasticis, enumerat opera a S. Hildegarde conscripta, interque illa uitam S. Ruperti confessoris, hoc exordio, »Nam ut in uera uisione,« sed defuerunt illi tres quatuorue linee precedentes.

2. Eam uitam ex MS. codice bibliothece Moguntine Societatis Iesu edidit Ioannes Buseus, eiusdem Societatis, una cum epistolis Hincmari archiepiscopi Remensis et Constitutionibus Caroli Magni, Moguntie an. 1602. Eamdem uitam recudit Nicolaus Serrarius, lib. II Rerum Moguntiacarum, cap. 25. Eamdem nostro more illustratam hic damus. Colitur S. Hildegardis 27 Septembris, Martyrologio Romano inscripta: eius autem uisiones habemus, quales in Bingensi eius monasterio uidimus ipsimet propria eius manu scriptas et tribus libris distinctas, Parisiis anno 1513 excusas et Colonie anno 1628 recusas a quibus merito abest prophetia sub eius nomine olim conficta contra ordines mendicantes Predicatorum atque Minorum, ac Societati nostre calumniosius nuper aptata, de qua egimus ad uitam S. Thome Aquinatis 7 Martii in notis ad caput 4. Eiusdem S. Ruperti uitam, sed contractam, inuenimus in ms. Ultraiectino Ecclesie S. Saluatoris, et in ms. cenobii Rubee-uallis Canonicorum Regularium prope Bruxellas quam et Germanice transtulit Iacobus Kobelius, secretarius urbis Oppenhemii, eamque, dicatam Adelheide abbatisse »monasterii in S. Ruperti monte,« edidit Oppenhemii anno 1524 preclaris imaginibus ornatam.

3. Sacra memoria S. Ruperti confessoris, comitis Palatini, »ad hunc 15 Maii inscripta est dictis uerbis in ms. Florario Sanctorum. At Ropertus »dux Palatinus Rheni et confessor« appellatur a Greueno Carthusiano Coloniensi in Auctario Usuardi, excuso sub nota anni 1515 et 1521, et a Canisio in Martyrologio Germanico, atque a Molano in Additionibus ad Usuardum, a quo additur »Apud Bingam.« Ferrarius in Catalogo generali, »Bingii, inquit, in Germania superiore S. Roberti comitis.« Ita etiam Robertum appellat Saussaius in Martyrologio Gallicano, qui ex uita longum encomium addit. Gelenius in Fastis Agrippinis inter alia scribit ista: »In antiquo Bingio . . . requiescit S. Rupertus, dux Lotharingie et comes palatinus, ex cuius reliquiis Coloniam an. 1632 translatis, articulus ex manu, in sacello S. Margarite, beneficia recuperate sanitatis febricitantibus impendit.« uidentur nunc reliquie S. Hildegardis eque ac S. Ruperti ob bella Suecica Coloniam translate. Nam anno 1624 solemnis Colonie processio ad lucrandum Iubileum in die Pentecostes habita est, in qua preter reliquias ecclesiarum Coloniensium circumlata fuerunt S. Hildegardis cor adhuc integrum et lingua, item caput S. Ruperti ducis, adhuc carne undique fere uestitum, ut tum Antuerpiam scripsit Franciscus uander ueken. Nos anno 1660 fuimus in ipso S. Hildegardis monasterio, et inter reliquias eius cor adhuc integrum sumus uenerati.

4. Laudatus supra Serrarius cap. 36 asserit, S. Ruperti reliquias in eodem adhuc uirginum monasterio uisas cum scriberet anno 1604 et addit, »corpus quamuis dissolutum, pelle tamen adhuc pene obtectum est, presertim pedes, quorum unum argenteus continet ibidem calceus; alterum ex altero qui remanet calceo abstulisse alioque misisse dicitur cardinalis Albertus,« qui fuit archiepiscopus Moguntinus ab anno 1514 ad annum 1545. uerum olim cum ad illud monasterium S. Bernardus uenisset, tum, ut scribit Trithemius in Chronico Hirsaugiensi ad an. 1148: Dedit S. Hildegardis uiro Dei postulanti particulam reliquiarum S Ruperti Ducis Bingionum et confessoris: pro quibus et ipse postea nonnulla sanctorum capita ei remisit. Facta sunt hec in monte S. Ruperti in presentia Meginhardi comitis de Spanheim, sub cuius ditione temporali prefatum cenobium constructum est . . . . Aderant ibi cum eo comite presentes Cuno abbas S. Disibodi, et Bernhelmus primus abbas in Spanheim, cum multis aliis clericis, monachis et secularibus. Ibi tunc Bernhelmus abbas prefatus, per medium S. Bernardi, ad instantiam  sui et comitis Meginhardi, dextrum crus a genu infra usque ad pedem exclusiue de corpore S. Ruperti ducis, integrum cum cute et carnibus, a B. Hildegarde et tota eius congregatione sanctarum uirginum obtinuit, et cum magna reuerentia et honore ad suum monasterium Spanheimense introduxit: quod usque in hodiernum diem integrum habemus. Hec Trithemius, qui eadem aliquanto contractius refert in Chronico Spanheimensi, sed ad annum 1150.

5. Huius Sancti recitatur officium ecclesiasticum sub ritu duplici monachii in collegio Societatis Iesu, ob sacras eiusdem reliquias, que ibidem asseruantur, scilicet spina dorsi siue eiusdem magna pars unciarum undecim, item aliud os 13 »unciarum.« Alia ibidem lectio habet: »De spina dorsi, os cum carne undecim unciarum.« Ita ad nos scripsit 5 Iunii anno 1674 Simon Mair, Societatis Iesu sacerdos et Monachii tunc prefectus Ecclesie, at postea successor eius Maximus Ponzen ad nos misit testimonium authenticum de uariis huius Sancti obtentis reliquiis, et aliis S. Hildegardis, imo et Berthe matris eius, et S. Satyrie uirginis et martyris in Bauariam translatis; ex quibus Societati Monachiensi date fuerunt ante indicate reliquie. Ipsum testimonium post ipsam uitam integrum damus. In his omnibus agnoscimus singulare beneficium admodum Reuerendi Patris Christophori Scorrer, qui nos Rome tum Assistens Germanie et uicarius generalis omni cum humanitate fouit, et studia nostra promouit tam ibi quam in Bauaria et Germania superiore, quam et prouincialis et uisitator rexit, uti et aliquoties collegium Monachiense.

6 uidetur hic addenda memoria Berthe matris S. Ruperti, quod infra in uita, eodem modo sicut Robertus appellatur Beatus, ita et Bertha semper uocatur Beata, que est in filii sui sepulcro deposita et simul »Reliquie ipsius et B. Ruperti requiescunt et infra in instrumento eque Sancte titulo honoratur atque filius, et duo ossa de S. Bertha matre« sunt cum aliorum reliquiis translata: »Sanctam feminam« appellat Trithemius: et in uita Germanica filii, eque ac ipse cum radiis depicta est iam ab an. 1524. Demum Arthurus du Monstier in Gyneceo sacro hoc etiam die S. Bertham cum debito encomio celebrat.



INCIPIT uITA.



CAPUT PRIMUM. B. Berthe coniugium et uiduitas. S. Ruperti pia pueritia: affectus erga pauperes.


1. Beatum Robertum Deus in infantia totum sua gratia perfudit, et ad bonum finem perduxit; qui clarus genere et diuitiis seculi, per liberalitatem benedictionis Dei, carus Deo exstitit  . Nam, ut in uera uisione uideo, beatus patronus noster Robertus, patre suo orbatus, cum matre sua in hoc loco uiuens, et operibus bonis insudans, ac Deo in castitate, humilitate et sanctitate seruiens, cum caducis et temporalibus eterna premia mercatus est. Sicut enim uiuens lumen in uera uisione mihi ostendit et me docuit, sic de ipso loquar. Ubicunque opinio uere sanctitatis fuit, ibi sanctitas stare et permanere  diu potuit: ubicunque autem uera sanctitas non fuit, ibi mendacium durare diu non potuit. In beato autem Roberto uera sanctitas fuit, quemadmodum diuina maiestas aperte ostendit, cum me, quasdam sorores mecum, ad locum reliquiarum eius per magnum miraculum magnarum uisionum transtulit, ut omnibus cernentibus et scire uolentibus apparet.

2. Pater ergo matris B. Roberti de  Lotharingia oriundus ibidem princeps exstitit, et magnam latitudinem prediorum ac diuitiarum, in regione natiuitatis sue et in aliis circumquaque positis regionibus, et circa fluenta Rheni in Pingis habens, magnus ac nominatus inter principes seculi habebatur. Qui uere Catholicus existens, in temporibus  imperatoris Magni Caroli claruit; puellamque, matrem uidelicet beate Berthe, ex longinquis regionibus  in magnis diuitiis ortam, sibi in matrimonium coniunxit. Ex qua dum filiam, matrem scilicet beati Roberti, habuisset; ipsam adultam pagano et tyranno cuidam, nobili tamen et duci secundum seculi dignitatem, Roboldo dicto, cum adhuc pagani et Christiani propter rudimentum uere fidei simul habitarent, gloria coniugii solemniter associauit; et predia sua, que circa Rhenum in Pingis habebat, eidem filie sue in dotem contulit; quatenus ob elegantiam generis sui, et ob amplitudinem prediorum suorum, idem Roboldus ad Christianum nomen cogi posset: quod tamen nichil profuit. Qui dum cum ea per aliquod tempus laudabiliter uixisset, postea honestos mores ipsius uidens, grauiter tulit; ac se alienis mulieribus coniungens, non illam tamen more  coniugii deseruit, sed tyrannidem incredule mentis gerens, baptismum non amauit. Unde beata mulier hec ualde cruciabatur in corde suo, Deo uouens, ut si ab illo liberaretur, thalamo alterius uiri non associaretur: et ob hoc etiam suspiriis, lacrymis, orationibus ac eleemosynis sacrificium laudis Deo offerens dicebat; O! o! quando liberabor de occupatione seculi huius, que anime mee et corpori meo amarus carcer est? De beneuolentia autem beate Berthe magis quam de sanctitate eius loquamur, ut gloria in excelsis Deo, et in terra pax hominibus bone uoluntatis sit . Nam ipsa tandem filium concepit et peperit, et si dicere liceret, pannis illum, ut beata Dei genitrix Maria filium suum,  inuoluit. Cuius pater, plurima gloria seculi, ut prefatum est, pollens, in monte illo, qui Lubun dicitur,  castrum ualde munitum habuit, et per totam prouinciam illam, fere usque ad Moguntiam ciuitatem, ducatum tenuit. Cumque beatus infans Robertus trium annorum esset, pater eius in magnis preliis contra Christianos dimicans, occisus coram Deo et hominibus interiit, et B. Bertha uxor ipsius uidua remansit.

3. Que se a uinculo mariti et a sollicitudine seculi solutam uidens, prefatum castrum deseruit, et ad alium locum, scilicet super Naham situm  se contulit, ibique ecclesiam edificauit. Pretiositatem quoque et claritatem uestimentorum abiecit, nec ulterius dignitatem generis sui et diuitiarum suarum attendit; sed uili uestitu et grosso uelut sacco induta,  ac cingulo cincta, deinceps in continentia uidultatis, ut diu optauerat, Deo deuota seruiebat. Multos quoque perfectos et alios quosdam bonos homines ad se collegit, ac in predicto loco permansit; ibique uigiliis et ieiuniis se macerans, orationibus etiam et eleemosynis Deo quotidie ministrans filium suum bono exemplo in sanctitate muniuit; quoniam timebat, quod per cognatos et amicos suos ad uoluptatem seculi moueretur; et, ne hoc fieret, die noctuque illum Deo commendabat. Sed tamen plurimi tyranni, tam Christum colentes quam idolis seruientes, eam interim infestabant, et tam elegantiam generis et corporis ipsius amplectentes, quam diuitiis et prediis eius inhiantes, eam sibi matrimonio  coniungi affectabant. Ipsa uero omnes uno animo et una uoluntate a se repellebat, et soli Deo placere studebat, et filium suum magis ad gloriam Dei quam ad honorem seculi educare laborabat. In quo dum bonas uirtutes bona spe celestis uite exsurgere uideret, animumque illius magis ad eterna quam ad caduca innixum attenderet; de plurimis donis sancti Spiritus gaudebat, que in ipso uidebat.

4. Quoniam idem beatus Robertus, cum infans et lac sugens esset, mores malitie infantis, plorando seu irascendo, non habuit: et a lacte abstractus in pueritia sua, in moribus suis, uelut homo qui diligentissima intentione ad Deum anhelaret, fuit: quapropter pater suus eum odio habens, ipsum stultum  et fatuum fieri multoties affirmauerat, dum uiuebat. Sed qui Deum bona et recta fide colebant, puerum hunc in pueritia sua tam beneuolum existentem cernentes, ualde amabant, et beatum futurum, quamuis per ignorantiam, ueraciter tamen dicebant. Spiritus sanctus enim, qui Iacob patriarcham in utero matris sue gratia sua perfuderat, infantem istum etiam inspirauit; quia Deus miracula sua sepius in iis etiam facit, qui pre mollitia uenarum ac medullarum plenam scientiam nondum  habent  . . . . In plena etenim benedictione fructuose terre, scilicet beneuolentie, Deus Iacob antequam nasceretur diligebat, et in eadem inspiratione beatum Robertum in infantia ipsius uisitauit. Deus namque preuidit, quod sensibilis terra huius pueri ad Deum anhelare desideraret; et quia hoc, lac adhuc sugens, in moribus suis  incipiebat; omnes qui eum uidebant, ipsum ualde diligebant; quoniam ubicunque beneuolentia in homine est, ad amorem illius desideria hominum accenduntur, uelut ros super granum ad uiriditatem illius cadit. Itaque  cum puer Robertus septem annorum esset, litteras discere desiderabat, quibus eum mater sua instrui faciebat; sed tamen clericum esse nolebat, sed in loco patris sui ducem prouincie  sue ac defensorem Ecclesiarum eum esse disponebat. Ipse autem gratia Spiritus sancti misericors super pauperes erat, quod ministerium ac sustentatio beneuolentie est, quemadmodum uiscera homini seruientes eum continent. Nam et secundum mores puerorum, ubicunque pauperes puerulos inuenit, eos matri sue obtulit, dicens: »Mater, ecce filii tui.« Quod factum illa benigne suscipiens, ei respondit: »Fili mi, fratres tui sunt.« Qui cum competenter et honeste nutriretur, etate et sapientia coram Deo et hominibus proficiens, ad iuuenilem etatem, in sanctis moribus ac uirtutibus educatus, peruenit; unctus oleo sanctitatis, ut Dauid, oleo letitie pre consortibus suis , atque  gloriam totius mundi toto nisu mentis sue spreuit, quamuis eam corporaliter coram hominibus habere uideretur. In bonis namque moribus sancte uiuebat, et ecclesiam piis orationibus assidue frequentabat, et que in sacris uoluminibus docebatur, bone memorie pio studio commendabat.

5. Cumque ad duodecimum etatis sue annum peruenisset, mater sua ad ipsum dixit: »Fili mi, quoniam plurimas facultates et diuitias habemus  , oraculum in honorem Dei, et salutem animarum nostrarum faciamus.« Cui ille respondit: »Non, mater mea, sed prius quod Euangelium habet intendamus  ; et propheta dicit: Frange esurienti panem tuum, et egenos uagosque induc in domum tuam . Et iterum: Cum uideris nudum, operi  eum, et carnem tuam ne despexeris . Quod mater ipsius audiens, quamplurimum gaudebat, quia filius eius tam sanum consilium ipsi dederat. Nam per Spiritum sanctum bona et sancta desideria in animo illius iuuenis, sicut balsamum, sudabant: et quomodo hec que locutus fuerat fieri possent, secum silenter tractabat, et sic obdormiebat. Unde per admonitionem Spiritus sancti quemdam senem in somnis uidit, qui pulchram faciem habens, quosdam puerulos in limpida aqua lauit, quos postea in  quoddam pomarium, omni genere florum et arborum amenissimum, et odore cunctorum aromatum plenum, inducens, candidissima ueste induit. At B. Robertus, amenitate eiusdem loci allectus, ad senem dixit: »Hic manere uolo.« Cui senex respondit: »Hic modo non permanebis, quoniam fructuosam scalam in celum tibi parabis, ubi socius angelorum eris. Quapropter, quod de pauperibus disposuisti, perficere non negligas, quatenus per uictum et uestitum illorum cibo uite pascaris; ac ueste, qua Adam per inobedientiam exutus est, induaris; seculoque peregrinus mente factus, optimam partem tibi eligas.« Sed postquam beatus puer Robertus euigilauit, hec que in somnis uiderat, matri sue narrauit. Unde illa multum gauisa,  ad Dominum genua sua flectens, orabat dicens: O Domine Deus meus, desiderium meum in filio meo implebis. Et deinde tam mater quam idem filius eius, iuxta ripam defluentium aquarum quedam habitacula domorum edificantes, inibi pauperes et nudos conseruabant: quibus etiam uictum et uestitum per duos fideles et sanctos uiros subministrabant; quorum alter Wigbertus dictus, eis in sacerdotio seruiebat; alter uero quidam ministerialium ipsorum existens, indoctus erat. Ipse quoque B. Robertus, tenere etatis et nobilitatis sue propter amorem Christi oblitus, pedes pauperum multoties lauit, cibum et potum ipsis apposuit, ac lectos sepius eis strauit, et sic usque ad quintum decimum  etatis sue annum Deo fideliter seruiuit.



CAPUT II. Peregrinatio Romana. Deliberatio de statu uite.

6. Et quoniam in pompa seculi per multas diuitias et familiam pollebat, quibus se ad seculum trahi uidebat; apud se tandem tractare cepit, quomodo B. Alexius patrem et matrem, domum ac diuitias seculi peregrinatus reliquit; et se illum in hoc imitari omnino elegit, quatenus Deo tanto liberius seruire in quiete posset. Quod mater ipsius quibusdam indiciis in eo sentiens, quamuis eam hoc celaret, ipsi cum lacrymis dicebat: Fili, doloris maternorum uiscerum recordare, et gemitus matris tue uidue attende, et familiam tuam in te solum  confidentem aspice, et ne nobis intolerabilem miseriam inferas preuide: nam de facultatibus nostris pauperibus et egenis ac omnibus indigentibus, secundum quod tibi placuerit, erogare poteris. Et quid tibi melius et utilius est, quam Deo sic seruire? Hec matre sua multis lacrymis multisque gemitibus loquente, in corde suo beatus hic iuuenis ualde turbatus est. Eodem quoque tempore quidam nobiles, tam de extraneis quam de consanguineis suis, ad eum ueniebant, dicentes: »Tu qui tantum honorem ducatus tantasque diuitias seculi habes, cur te tam contemptibilem facis?« His aliisque similibus uerbis  eum quotidie lacerabant, tentantes, si ipsum a bono proposito et a bona uia sua auertere possent. Quod ille cernens, matri sue dicebat: »Ecce per suggestionem diaboli, qui proposito et uite mee inuidet, irretitus seculo implicabor, et post uias patris mei quamuis nolens, ibo: nam peregrinationem ob hoc desiderabam, ut soli Deo tanto liberius seruire possem.« Quo audito mater ipsius, que totam spem suam in Deum posuerat, pre timore angustiata et grauata, metuebat, ne filius suus per nobilitatem generis sui illectus seculo implicaretur: malensque herede carere, quam filium suum secularibus implicamentis irretitum diabolo seruire, ipsi, quantum pre dolore potuit, aiebat: »Fili, quoniam uideo te, per multa consilia turbatum, inconuenienter  ad seculum trahi; fac quod uis, et peregrinationem, quam diu optasti, aggredere; et ille cui dictum est: Tu solus peregrinus es in Ierusalem , in itinere tuo sit, teque incolumem mihi ad gloriam nominis sui remittat.« At ille ex uoluntate matris sue peregrinationem arripuit, atque ad limina sanctorum apostolorum Petri et Pauli cum quibusdam hominibus suis profectus est. Quem cum homines regionis illius uiderent, super eo admirati sunt, ad inuicem dicentes: uere hic homo nobilis est: facies enim eius clara apparens in beneuolentia lucebat, quoniam gratia Spiritus sancti ipsum perfuderat: unde et omnes, qui eum intuebantur, in amplexione caritatis ipsum diligebant.  Nam, sicut stella absque nube clarescit et clara est; sic etiam in facie hominis beneuolentia conspicitur, quia idem homo in bona consuetudine Spiritus sancti est. Et cum B. Robertus se Deo meritisque sanctorum apostolorum Petri et Pauli quotidie commendaret, per aliquod tempus ibidem moratus est.

7. Eo autem ibi moras faciente, a quibusdam religiosis uiris eiusdem regionis interrogabatur, cuius conuersationis aut desiderii foret: quibus ipse omnia, que in corde suo habebat, aperuit. At illi consilium ei dabant, ut Euangelium hoc attenderet, ubi scriptum est: uade, et uende omnia que habes, et da pauperibus, et ueni, sequere me ; quoniam peregrinatio ipsi bona et utilis esset, ne  diuitie nobilitatis eum ad perditionem traherent. Qui consilio eorum se subdidit, et se ita facturum in animo deliberauit. Ad matrem suam denique reuersus, in predio suo, quod latissimum fuit, uillas et ecclesias, in quibus locis non erant, edificari fecit, et hominibus suis ea distribuit; quatenus inibi manentes, et matri sue, quandiu uiuerent, ministrarent, ac cunctis superuenientibus et in necessitate laborantibus in adiutorio subuenirent. Ipse uero ducatum, matrem, familiam et possessiones suas, et omnia que habebat, relinquere, et pro Christi nomine peregrinus fieri cogitabat  . Possessio  autem prediorum eius, quam hereditario iure tam a patre quam a matre et a ceteris progenitoribus suis possederat, a loco illo, ubi reliquie ipsius condite sunt; uidelicet, ubi Naha fluuius Rheno influit, sursum per ripam Rheni usque ad  Selsam fluuium se extendebat; et deinde ad alia duo flumina, quorum primum Wiza, secundum Apsa dicitur, transibat; et illic ultra Naham fluuiolum Elram dictum, qui ibidem medius trium fluuiorum eiusdem uocabuli est, ascendebat; et abhinc ad  Simeram amnem dirigebatur, et inde per siluam Sane, ubi amnis, qui Heienbach uocatur, Rheno se infundit, recuruabatur.

8. Habitatio autem, tam B. Roberti quam matris ipsius, eodem tempore, propter suauitatem defluentium  aquarum, in ipso loco erat, ubi reliquie eorum nunc condite sunt. Ciuitas uero ipsorum, ibidem sita et fortissimis edificiis munita, per totam adiacentem planitiem usque ad radicem uicini montis et usque ad ripam Rheni tendebatur. Sed ex altera parte Nahe fluuii uicus erat, in qua habitacula famulorum et piscatorum eorum, et stabula equorum ipsorum, ac horrea, ubi frumentum eorum condebatur, et torcularia, ubi uinum ipsorum exprimebatur, fuerunt. In ipsis quoque locis maior celebritas et maior copia diuitiarum et omnium secularium dignitatum illo tempore pollebat, quam in aliis ciuitatibus eiusdem regionis uigeret; quoniam ibi concursus et transitus multorum hominum diuersarum prouinciarum assidue frequentabatur.

 9. Denique cum B. Robertus iuuenilem etatem attigisset, scilicet cum iam fere uiginti annorum esset, multi propinquorum et ministrorum eius ipsum, quamuis renitentem, ad uoluptatem seculi trahebant. Quos ipse, quia totus in Dei amore ardebat, a se piis et conuenientibus uerbis repellebat, quia Deus, qui omnia tam futura quam preterita et presentia nouit, aliud in eo preuiderat. Nam, dum idem beatus, uelut arbor fructuum plena, tam pinguis et elegantis nature esset, ut mens ipsius per generositatem et diuitias seculi in contrarietatem bonorum facile peruerti, et in sanctitate arescere posset  Deus ipsum ad se tulit   . Denique mater beati iuuenis huius Roberti, cum in uiduitatis continentia Deo bonis et sanctis operibus deuote seruiret, somnium diuina reuelatione uidit, costam scilicet de latere suo cecidisse; unde multum perterrita, crebros gemitus et crebra suspiria cordis sui pertulit, sicut et postmodum non multo tempore transacto patuit. Nam filius eius B. Robertus, cum in intentione deuotionis quam Deo uouerat esset, quatenus eam compleret, magnis febribus infirmari cepit.

 10. In qua infirmitate senex, quem dudum in somnis uiderat, ei apparuit, dicens: »Ego antiquus dierum, qui Danieli in uisu noctis apparui, sum; et nunc etiam me tibi manifesto, teque ad gloriam infinite beatitudinis uoco; quoniam per pomerium, quod tibi olim in uisu demonstraui, bona et sancta opera, que modo complesti, ueraciter premonstraui.« Qui ut de somno euigilauit, tristitia et timore perterritus, quia libenter complesset quod Deo in desideriis suis uouerat, matri sue que uiderat indicauit. Sed illa protinus maximo merore percussa, quantos gemitus quantosque luctus, his auditis, ediderit, a quolibet simile passo animaduerti potest. Itaque cum beatus iste per triginta dies in prefata infirmitate laborasset, uicesimo etatis sue  anno Deus eum, in bona confessione et in Dei timore, de hac uita tulit: ne si ad perfectam etatem perueniret, post uias patris sui incederet; quia qui omnia nouit, sic illi expedire presciuit. Deus enim illum preuenit, et ipsum in innocentia fulgentem de hac uita subtraxit. In oratorio autem, quod ipse et mater sua super Naham fluuium in supradicto predio suo construxerant, cum maximo concursu populorum totius regionis sepultus est: aliis quidem super eum flentibus, quoniam immaturus de presenti uita sublatus est; aliis uero super eum gaudentibus, quia per miracula, que Deus ibidem per eum fecit, tota regio illa, uelut dies per solem, illuminata est. Per octo namque annos Deus plurima signa et miracula, per merita huius dilecti  sui, in predicto loco in infirmis, in claudis, et in captiuis fecit; ita ut quicunque in tribulationibus uexabantur, ad sepulcrum eius uenientes, per gratiam Dei liberati sint.

11. Beata autem Bertha, uidua Dei electa, post felicem obitum filii sui, sanctam uitam in magna contritione cordis sui deinceps duxit; et omnia que habuit ad sepulcrum filii sui pro seruitio Dei obtulit: et cuncta necessaria congregationi fratrum, qui ibidem Deo in diuinis seruiebant, ex his pleniter subministrauit. Nam post finem filii sui in omni bonitate ieiuniorum, eleemosynarum, et orationum fere per uiginti quinque annos uiuens, multos labores pro Dei amore pie et iuste consummauit; et deinde corporali infirmitate correpta, spiritum,  quem semper in celestibus desideriis infixerat, Deo reddidit, et in pace, in sepulcro filii sui, in prefato predio suo honorifice sepulta est.

12. Qua defuncta predictus locus in honore sanctitatis, et in pace quietis usque ad tyrannidem Normannorum perstitit. Quibusdam etenim annis post felicem transitum beate huius Berthe transactis, gens Normannorum, a finibus suis egressa, plurimas ciuitates circa fluenta Rheni diuino iudicio deuastauit  : Treuerim quoque destruxit, et sic  grassando ad  ciuitatem Roboldi patris scilicet B. Roberti, ubi Naha fluuius Rheno commiscetur, de quo supra dictum est, perueniens, hanc etiam ruina et incendio ad nichilum redegit. Quo facto, cum nefarii homines isti tandem repercussi, feritatem suam deposuissent, et ad terras suas redirent; incole prefati loci, qui superstites remanserant, et qui per diuersa latibula dispersi fuerant, reuertentes, et ciuitatem suam dirutam cernentes, ex altera parte Nahe fluuii, propter munimen decurrentium fluminum et adiacentium montium, alia habitacula sibi edificabant: et omnia que in lignis et lapidibus, in eiectis fundamentis atque in aliis utensilibus, a predicto destructo loco deferre poterant, ad alteram ripam Nahe ad illic habitandum deportabant. Et sic prior locus, qui dudum frequentia populorum,  celsitudine edificiorum, amplitudine diuitiarum pollebat, desolatus est, atque per subsequentia tempora ad maiorem desolationem perductus. Unde et omnia predia, que B. Robertus hereditario iure possederat, per extraneos et diuersos homines in contrarietatem dissipationis distracta sunt, et nichil ex iis inconuulsum permansit, excepta ecclesia, in qua idem Dei electus, ut supra dictum est, una cum matre sua requieuit, que et usque ad tempora nostra durauit: sic etiam, quod eam oculis nostris perspeximus, cum ad eumdem locum Dei monstratione peruenissemus: et exceptis quibusdam paucis uinetis ad eamdem ecclesiam pertinentibus, que a domino  Hermanno Hildesheimensi episcopo, et fratre ipsius nobili uiro, Bernardo dicto, per nos pretio comparauimus.



TESTIMONIUM AUTHENTICUM DE ALIQUIBUS RELIQUIIS TRANSLATIS.


 Nos Ioannes Suicardus a Cronbeg, insignis metropolitane ecclesie Moguntine scholasticus, ac S. Albani prepositus, reuerendissimi ac illustrissimi in Christo Patris ac domini, D. Wolfgangi sancte sedis Moguntine archiepiscopi, S. R. imperii per Germaniam archicancellarii, principis electoris, uicarius generalis in spiritualibus, et ad infra scripta ab eodem specialiter deputatus commissarius, uniuersis et singulis, ad quos he nostre peruenerint, post debita nostra promptaque officia et obsequia, notum facimus et esse cupimus, qualiter reuerendissimi ac serenissimi Domini et Principes, D. Philippus D. G. episcopus Ratisponensis et Ferdinandus prepositus Argentoratensis, Palatini Rheni comites, ac utriusque Bauarie Duces, post absolutam  in hac nostra Metropolitana urbe et ecclesia, iuxta statuta et consuetudinem ipsius, non sine preclaro uirtutum et Religionis exemplo, residentiam, cum hinc a nobis ad sacra limina apostolorum recedere statuerunt, pro ea qua sunt erga Deum Deique sanctos, quorum memoria in benedictione est, ardenti pietate et affectione petiuerint, ut priusquam ab Ecclesia et diecesi nostra discederent, sacra loca et monasteria religiosa ueneratione uisitare, ac de sacris eorum Reliquiis nonnichil secum ferre et asportare gratioso consensu Celsitudinis sue liceret. Quorum laudabili zelo et pietati Celsitudo sua gratificari cupiens, nobis speciali mandato commisit, ut piis uotis eorum satisfacientes, petitionem quam primum effectui mandaremus.  Quod pro debito obedientie nostre obsequio exsequentes, accersito ad nos reuerendo uiro uito Mileto, sacre theologie doctore ad S. Mauritium hoc loco preposito, eum cum litteris et mandatis uicariatus et commissariatus nomine, una  cum reuerendo et eximio uiro ac Domino Quirino Leonino, eiusdem sacre theologie licentiato, cathedralis Ecclesie Ratisponensis canonico, serenissimorum principum theologo et moderatore, ad ecclesias et circumiacentia loca sacra amandauimus, iisdemque plenariam potestatem fecimus, sacras eorum reliquias in archiuiis et reliquiariis debita cum reuerentia inquirendi, aperiendi, examinandi, ac de iisdem quantum discretioni et religioni congrueret, in timore Domini ad nos referendi. Qui commissum sibi munus sedulo exsequentes, preuia diligenti inspectione et informatione; has ad nos ex abbatia uirginum montis S. Roberti, uulgariter Rupersberg, ordinis S. Benedicti, iuxta oppidum Bingam, reliquias attulerunt, scilicet duas costas de  S. Roperto, filio quondam Roboaldi comitis palatini Rheni, ex Berta Austrasia et Lotharingie ducissa, adhuc carnosas: item alia tria ossa oblonga eiusdem: item de spina dorsi adhuc carnosa: item dentem ex eiusdem capite, de mento superiori sub oculo dextro: item ossa tria de S. Hildegarde, ibidem quondam abbatissa, uirgine nobilissima et religiosissima, que spiritu prophetico plena, conscripsit opus epistolarum pulcherrimum de suis uisionibus siue reuelationibus, tempore D. Bernardi et Eugenii pape tertii, quos libros illius Eugenius quartus approbauit et confirmauit; eius natalis celebratur 17 Septembris. Item de eadem costulam unam ac de spina eiusdem: item ossa duo de S. Bertha matre S. Ruperti, Austrasie et Lotharingie  ducissa: item guttur cum alia particula de S. Satyria uirgine et martyre. Quas quidem sacras reliquias nos debita eis reuerentia accipientes et exosculantes, accepto prius a dominis subcommissariis solemni iuramento, quod eas in locis debitis, archiuiis  et reliquiariis, pro ueris, certis et indubitatis sacris reliquiis, ab antiquo et ultra hominum memoriam ab omnibus uere Christianis orthodoxe catholicis semper et ubique reuerenter habitas et cultas, ac de iisdem non raro ante hac ab archiepiscopis Monguntinis summis regibus et principibus communicari ac transmitti solitas, bona fide deprehenderint et compererint: ita quod de earum fide et ueritate nemo uere Christianus ambigere possit aut debeat. Ea qua decebat reuerentia animique demissione, nomine et ex parte reuerendissimi et Illustrissimi Domini nostri archiepiscopi et principis electoris Moguntini, serenissimis principibus, sub ipsa sancte misse celebratione, cum multis aliis huic instrumento non insertis reliquiis, presentibus  ad hoc specialiter requisitis notario et testibus infra scriptis, in Dei nomine, ad ipsius et omnium Sanctorum suorum gloriam tradidimus: Deum Patrem Domini nostri Iesu Christi, cum quo omnes sancti feliciter uiuunt et regnant, humiliter et ex animo precantes, ut hoc qualecunque seruitutis nostre obsequium illis ad gloriam et honorem, serenitatibus uero ipsorum nobisque omnibus eorum intercessione ad salutem proficiat eternam. Amen. In quorum omnium et singulorum fidem presentes hasce fieri, propriaque manu subscribere, ac sigillis uicariatus nostri et ipsius abbatisse et conuentus memorati monasterii communiri uoluimus.

Acta sunt hec in metropolitana ciuitate Moguntia, in sacello curie serenissimorum principum, sub anno natiuitatis Christi millesimo quingentesimo  nonagesimo secundo, die uero 10 mensis Augusti, pontificatus S. D. N. D. D. Clementis octaui anno primo, presentibus ibidem reu. nobilib. magnificet eximiis uiris ac dominis, Dom. Adolpho Wolffg dicto Metternich, canonico Spirensi et preposito Sancti Andree Wormatie, dictorum principum aule prefecto; D. Aetherio Hoffmant S. theolog. doct. collegiatarum ecclesiarum D. uirginis ad Gradus et Sancti Petri extra muros Moguntinenses respectiue decano et cantore, alme Uniuersitatis Moguntine pro tempore rectore; D. Balthasaro Bafer ab Holobus, dictorum principum cubiculario, D. Ioan. Hagero Bauaro, dd. principum capellano, ad premissa specialiter requisitis et uocatis. Que omnia et singula, in iam dicto loco et die, circa horam septimam antemeridianam,  sacro prius misse officio; ipsis reliquiis super altare positis, deuote habito, per tunc D. reuer. archiepiscopi Moguntini deputatos commissarios supra memoratos, una ibidem adhuc exsistentes, tactis primo per ipsos sanctis Dei Euangeliis, ad tenorem datarum litterarum, uere et legitime dicta, acta, gesta, tradita fuisse, ego Georgius Molitoris, publicus notarius, reuerendorumque dominorum capituli summe edis sacre Moguntine secretarius, iuratus, una cum testibus supra scriptis, mecum ad hoc specialiter de nouo rogatis, in ueritatis testimonium euidentissimum, hac mee manus subscriptione propria ac signeto notariatus ad marginem solito apposito, coram uniuersis et singulis attestor.


LOCUS SIGILLORUM.





uITA SANCTI DISIBODI EPISCOPI ET CONFESSORIS IN DYSEMBERG, TERRITORII MOGUNTINI IN GERMANIA, A SANCTA HILDEGARDE SCRIPTA.






MONITUM

S. Disibodi uitam scripsit S. Hildegardis an. 1170, iussu Helingeri, Montis a Sancto denominati, abbatis quinti. uita illa S. Disibodi sola et unica est, que a Surio edita, citari passim solet, eo auctoramento donata, ut »diuinitus reuelata« censeatur. Sic certe testatur ipsa num. 1: »Prolatas uisiones libri uite Meritorum . . . . ex diuine pietate sapientie, uocem de celo sic dicentem audiui.« Et rursus num. 52: »Hec, que prolata sunt, per Spiritum sanctum, ad gloriam nominis ipsius ad memoriamque prefati patroni, atque ad castigationem audientium hominum, ueraci reuelatione manifestata sunt.« Mira sane Hildegardis assertio, de narratione confusa et intricata, nec ullis ueris historicis characteribus predita, quamque adeo dignam non censuit Mabilio, que inter Sanctorum ordinis sui Acta locum occuparet. »Disibodi res gestas, inquit, locis fere communibus amplicauit S. Hildegardis.«

Lucubrationem bene longam sepius et attente euolui, tum in ms. nostro ex S. Maximini Treuiris per Rosweydum accepto, tum in ipsa Surii editione licentius expolita, uel ut alii loquuntur, corrupta: at nusquam mihi apparuere uel leuia quidem indicia, unde tali scriptioni reuelationis prerogatiua adscribi possit, non magis quam quibuslibet aliis id genus sanctorum Legendis; nisi reuelatas dixeris sacrarum Litterarum nonnullas sententias, quas Sancta auctor singulari interpretatione exposuit, tota in explicandis moralibus doctrinis, quas si a reliquo opere auulseris, historia ista qualiscunque paucissimis  uerbis circumscribi queat, saltem qua parte Sancti ipsius gesta enarrantur. Excute, obsecro, diligenter longam istam et satis tetricam orationem; expende capita singula, etiam moralia; fallor si usquam inuenias aliquid, cui conueniat reuelationis appellatio. Etenim que ipsa scire potuit et debuit de Montis S. Disibodi, in quo prius habitauerat, existentia, deque uariis eius casibus et uicissitudinibus per reuelationem discenda non fuerunt, S. Hildegardis auo satis nota ea omnia monachis et peruulgata essent.

uellem equidem, in ea qualicunque uisione, exhibita ipsi fuissent distinctiora singularum persecutionum et calamitatum tempora; item que S. Disibodi incunabula, parentes, cathedram episcopalem, tum uero ordinatam totius eius etatis et gestorum seriem nobis expandissent; de quibus minime sollicita fuisse uidetur, ut tota demum reuelatio ad ea solum-redeat, que ipsa ex sepius auditis preconceperat, queque »locis fere communibus amplificauit.« Ne hic actum agam, aut pridem agitatas controuersias denuo suscitem, uideat lector, que de huiusmodi uisionibus et reuelationibus pridem disputauit Papebrochius, in Responsionibus ad articulum XX Exhibitionis errorum, ipsi perperam impactorum; nisi quis compendiosiori uia rem totam expediendam censeat, et merito dubitet, utrum ea rerum congeries, saltem sicuti ad nos peruenit, Hildegardis propria et genuina sit, et non potius ab aliquo interpolatore aucta postmodum et amplificata, atque inter alias Sancte istius reuelationes, aliunde notas et utcunque approbatas, computata, de quibus plura disquirere hoc loco non lubet, neque uero opere pretium uidetur.

Preter hanc uulgatissimam uitam a S. Hildegarde scriptam, aliam inter schedas nostras reperi, cuius nemo est qui hactenus umquam meminerit: nam ut notauit laudatus Mabilio, sec. III Benedict. parte II, pag. 498: »Preter Hildegardem. . . nemo ueterum, quos legerim, Disibodi mentionem facit preter Rabanum Maurum et Marianum Scotum.« Et certe tanti non est uita ista altera, ex Passionali membraneo cenobii Bodecensis a nostro P. Ioannes Gamans transumpta, ut memorari aut multum predicari mereatur. Centonem appello, ab aliquo forte Montis S. Disibodi monacho exornatum: dicamus potius, ex aliis Sanctorum Actis putide compilatum, exordio ex Actis S. Kiliani ferme desumpto, aliisque aliunde corrasis. Narrationis totius pars potissima heret in describenda uenatione regis Dagoberti, qui cum suis ceruam toto triduo mire insequens, »montem, quem uir Dei incolebat,« ascenderit, eumdemque ibidem in tugurio suo latitantem inuenerit, ab eoque frugali prandio exceptus sit, cuius tempore fera, a uenatoribus pressa et fatigata, ad Sanctum se receperit. Narrat deinde, quomodo ceruam cicurauerit Disibodus, eamque regi dono dederit, que ipsum canis instar domestici quaquauersum sequeretur.

Contra uero, prodigium admirans rex non ingratus, postulanti Sancto tantum terre spatium, »ad suam posterorumque utilitatem indulsisse dicitur, quantum ab illucescente aurora; quoad uespertinalis aduenisset hora, sub uectore asino gyrare posset:« que omnia »perpetuali manu scripta rex confirmauerit;« imo que ex aliis Legendis, quas hic enumerare nil opus est, suffurari uoluit scriptor plagiarius. Mitto cetera eque puerilia, adeo pueriliter et uerbose coagmentata, ut seria lectione digna non iudicem. Si recte coniecturam facio, collecta hec fuerunt seculo fortasse XIII aut XIu ab aliquo uetustiorem S. Hildegardis uitam ignorante, utpote qui diuersissima memoret, et ab huius auctoris sensus prorsus aliena. Id etiam colligi posse uidetur ex paucis miraculis, a recentiori isto Legende sue subnexis, que cum Sancte Hildegardi, alia longe antiquiora recensenti, ignota fuerint, et facta et scripta oportet post eius obitum; is autem in ann. 1180 incidit; unde, ni fallor, manifestum est, et Legendam et miracula ad secula nobis uiciniora referri oportere. Sola igitur iam dicta miracula inde desumenda censuimus, quorum testem se asserit scriptor longis parergis et ambagibus enarrans, que commodissime ad pauculas lineas contrahi poterant.



INCIPIT uITA.



CAPUT PRIMUM. Sancti genus, parentes a tyrannis expulsi, profectus in litteris, electio in episcopum, abdicatio et recessus e patria.


In mystica uisione  , ut Deus uoluit, propter petitionem et iussionem prelatorum meorum, scilicet Hebigeri [Helingeri] abbatis cunctorumque fratrum, in Monte beati Disibodi Deo famulantium, de uita et meritis eiusdem beati Patris aspiciebam, et post prolatas uisiones libri uite meritorum, anno Dominice Incarnationis millesimo centesimo septuagesimo, regnante Frederico Romanorum imperatore, sub pressura apostolice sedis, fere per triennium in lecto egritudinis iacens, ex diuine pietate sapientie,  uocem de celo, uigilans corpore et animo, sic dicentem audiui: Electus Dei Disibodus ab infantia sua Spiritu Sancto, ut beatus Nicolaus, et beatus Benedictus eorumque consimiles inspiratus, ad omne bonum, quod uidit et audiuit, sitibundo corde anhelabat. Quapropter de ipso dici potest: Ex ore infantium et lactentium perfecisti laudem propter inimicos tuos, ut destruas inimicum et ultorem .

2. Quod sic intelligendum est  . In bono affectu infantium, loquelam nondum habentium, et illorum, qui magis lac sugere, quam mirabilia facere deberent, tu, qui Dominus omnium es, ad perfectam duxisti nominis tui laudem, cum mirabilia tua in eis sepe operatus es: scilicet cum eos, nondum plenam  medullam habentes, ita inspirasti, quod multa in loquendo et operando nescienter proferebant; et cum alios, contra carnis iura, tanta fortitudine roborasti, quod toto desiderio ad celestia tendentes, officia carnis peccando non exercebant. In his autem nullus dubietatem apprehendat, quia serpentinus dolus, in beatis illis, bona et sancta hec facere non ualebat; nam hec fecisti propter inimicos tuos, uidelicet perditos angelos, quatenus ad confusionem suam, uirtutem tuam in puerili ignorantia uiderent; et ut destruas inimicum, quippe illum, qui in omnibus bonis te abneget. Et ultorem: uidelicet hunc, qui lapides et iacula impietatis sue contra uerba et miracula tua, reprehendendo ea, proiicit.

3. Hec mala in supradictis beatis hominibus nichil  preualebant, quoniam ea, que recta sunt, loquebantur: Deus enim in beato Disibodo ab infantia eius usque ad decrepitam etatem ipsius, in donis suis operatus est; ita quod pueritia illius in nequitia non ludebat, et quod iuuentus eius in lasciuia non ardebat, et quod maturitas senectutis ipsius ad sinistram non respiciebat. Ipse namque omnem pompam seculi huius ita corde et corpore reliquit, quod quidam illum stultum, quidam uanum, quidam errantem, quidam uero mirabilem in operibus suis per hoc esse affirmabant, dicentes: Quid est hoc quod iste facit?

4. Parentes igitur beati Disibodi, in libertate seculi pollentes, de excellenti genere Hibernensium originem duxerant, sed tamen pompam et gloriam  mundi superfluitate non habebant. Unde quidam tyrannorum, in superbia tumentes, cum in eadem regione quamplurimos per tyrannidem sibi subiugassent, etiam parentes beati huius uiri, qui eo tempore puer erat, opprimere et ditioni sue subiugare nitebantur. Ipsi autem libertatis generis sui non immemores, duram iniustamque subiectionem recusantes ab illis declinabant, et ad remotiora loca eiusdem regionis se longe contulerunt, et iuxta quoddam flumen, quod de mari funditur  , una cum filio suo beato Disibodo, omnique facultate sua, in quodam oppido mansionem acceperunt, ubi et eum litteris ceterisque liberalibus artibus imbuendum, religiosis uiris commendauerunt.

 5. At ipse per gratiam sancti Spiritus ea que a doctoribus suis bona audiebat, capaci ingenio bone memorie commendabat, et ex hoc parentibus suis, in afflictione exsilii laborantibus, non paruum gaudium faciebat. Sic puer iste de die in diem proficiens, corporeque et sanctitate crescens, de studio in studium bonorum operum, orando et eleemosynas dando ascendebat, ita quod ad omne, quod de  Deo audire uel discere potuit, toto desiderio properabat, et sic per gradus uirtutum et per incrementa etatis sue, singulis sacris ordinibus susceptis, ad gradum presbyteratus, cum triginta esset annorum, pertingebat. Quo cum timore Domini suscepto, fecit ut bonus pigmentarius, qui in horto suo queque pigmenta et aromata plantat, semper studens ut hortus suus uiridis et non aridus sit.

6. In his namque studiis idem sanctus memor fuit uerborum Sapientie, ubi dicit: Messui myrrham meam cum aromatibus meis . Quod sic intelligendum est  : Ego qui iustis operibus insudare debeo, bona intentione mortificationem carnis mee prebeo Deo, cum propter amorem ipsius uitiis peregrinus fieri, et communem immunditiam  illorum fugere, nullamque societatem cum illis habere desidero; quoniam in aromatibus uirtutum, ipsum uerum Deum amare, et uenerari festino; cum amore celestis desiderii de corde meo, ipso adiuuante, non deficiet. In hac recta et sancta uoluntate sanctus iste, quasi mortuus seculo fuit, ita quod multi hec uidentes, fecerunt quasi eum non cognoscerent, et quod cum eo manere abhorrerent; quia ipse se totum spiritui et non carni seruire cogebat.

7. Cumque in huiusmodi uirtutibus Deo laudabiliter seruiret, et ob hoc illis, qui Deum diligebant, irreprehensibilis placeret, accidit ut quidam antistes, in eiusdem regionis partibus, de presenti uita ad uitam futuram emigraret: et cum populus tam minorum quam maiorum, secundum consuetudinem,  conuenisset, ut alium sibi in presulem eligeret, quidam illorum, qui mores honestatis, et uitam sanctitatis beati Disidodi cognouerunt, eum sibi in antistitem unanimiter elegerunt  . Quidam autem, quorum uita et conuersatio reprehensibilis erat, hoc fieri prohibebant, dicentes: »Quid prodest hominem tacitum et non loquentem, et populum non cognoscentem, magistrum fieri?«

8. Sed Deus super beatum hunc respexit, ut scriptum est: Humilem et pauperem iustificare . Quod sic intelligendum est: Iustum, qui se propter Deum ad terram humiliat, et qui se egenum et pauperem toto corde confitetur, in operibus sanctificare; quia iustitia, aperto oculo pietatis, in eum respicit. Hic  etenim humilis, paupertatem semper desiderabat, et in columbino oculo simplicitatis, in Deum semper aspexit; quatenus eternas diuitias sibi compararet; unde et Deus ipsum dilexit. Mortem quoque pro morte habuit, et omnia deficientia pro nichilo computauit, omniaque opera sua in Deum posuit, et ideo Deus eum elegit. Supernus namque iudex uirum istum communi populo occultauerat, sed eum  se diligentibus manifestauerat; unde, quamuis quibusdam obstupescentibus, ipsum magistrum et antistitem esse uoluit.

9. Cumque beatus iste a prudentioribus prefatum onus suscipere cogeretur, ipse se indignum tante dignitatis reclamans, ui qua potuit, manus et pedes retraxit; sed tamen, illis impellentibus et preualentibus, qui Deum timebant, etiam nolens, diuina autem ordinatione, in sedem episcopatus positus est. In quo episcopus ipse felix iustitiam Dei clamare et docere cepit, et omnes, quos potuit, subiectos esse Deo monuit, et quod ab infantia sua per Spiritum sanctum imbutus esset, nunc erudiendo manifestauit, bonaque exempla sanctitatum et uirtutum paterno affectu eis in se prebuit. Quidam  autem ob merita uirtutum, quales in ipso uidebant, eum amabant, ac intenta cordis aure doctrinam eius cupiebant; quidam uero, qui Deum post tergum proiecerant, super hunc sanctum furendo clamabant: »Iste uiuit quasi homo non sit: unde et nos inhumane uiuere cogit. Et quis poterit eum audire?« Et multis iniuriis eum afficiebant.

10. Ipse autem paucos et fideles homines ad se colligebat, qui ei et consolationem, et adiutorium prebebant. Et cor suum quotidie propter Deum afflixit, dicens: »O Domine Deus! ego seruus tuus, ante pietatem tuam prosternor, faciens que iussisti. Tu enim scis quod te solum desidero; quapropter confido, quod desiderium meum quandoque implebis: quemadmodum scriptum est: Delectare in  Domino, et dabit tibi petitiones cordis tui .« Quod sic intelligendum est: O! homo, qui in peccatis conceptus et natus es, carnis contra affectum delectare in preceptis illius qui te creauit; ad memoriam quoque reducens, quis ille sit, qui te liberauit. Quod cum feceris, dabit tibi que petis, quoniam ea, que petenda sunt, non petis, sed cordis tui afflictionem, humiliato spiritu, illi ostendens, et clamando et dolendo, te ipsum ut pecus, ea que recta sunt ad laborandum constringes. Itaque qui penitere, et mala sua hoc modo emendare studuerint, prudentiores filiis lucis sunt; quia ipsi hoc nec uoluerint nec fecerint. Deo namque placet, ut homo durum bellum contra se ipsum, et contra draconem  habeat, ut qui hoc habuerit, huius et preces et desideria Deus festinanter impleuit, quemadmodum et in beato Disibodo fecit, qui dura bella habuit, quandiu in corpore uixit, sed tamen ea bono fine feliciter consummauit.

11. Interim autem, dum sanctus iste populo suo uerbis et exemplis in fide, prefate dignitatis preesset,  magna irrisio, magnum schisma tota illa regione ebulliuit, aliis quidem ueteri et Nouo Testamento resistentibus, Christumque abnegantibus, aliis hereses hereticorum appetentibus; aliis sectam Iudeorum apprehendentibus, aliis sectam paganorum diligentibus  . Aliis non humane, sed in confusione pecudum, turpi studio uiuere ardentibus, aliis autem disciplinam propter humanitatem quidem habentibus, nulla tamen bona facere studentibus. His maximis erroribus et confusionibus beatus Disibodus se uiriliter et intrepide opponens, multa opprobria, multasque iniurias patienter sustinuit, optans presentem uitam magis perdere, quam tantis et tam inconuenientibus malis consentire.

 12. Cumque ista per aliquos annos sine eradicatione eorumdem malorum, cum periculo etiam corporis sui, sustinnisset, tedio tandem affectus ad Deum in orationibus suis cum magno planctu dixit: »O Deus! et o Iudex omnium sanctorum hominum! quid prodest mihi cum populo isto laborare, qui iustitiam tuam rabidis morsibus transfigit?« Denique fautores prefatorum errorum, cum populo, eisdem erroribus implicato, uidentes quod beatus iste erroribus et prauitati eorum non consentiret, sed quod eos ubique constanter, absque timore mortis argueret, plurimas insidias ei posuerunt, et tandem coadunato agmine incredulorum, de sede sua multis contumeliis affectum expulerunt. Ipse  autem malens Deo in quiete seruire, quam sine fructu utilitatis diutius tardare, paucis et religiosis uiris ad se collectis sedem dignitatis sue, quam per decem annos strenue et religiose rexerat; patriam et omnia que habebat, pro Christi nomine reliquit, dicens, nec sibi, nec aliis prodesse ut ibi maneret. Ubi tam magna incredulitas cum duritia iniquitatis excreuerat, et peregrinationem, quandiu optauerat, pro eterna uita leto animo arripuit  .



CAPUT II. Peregrinatio in Germaniam, populi ad Rhenum institutio, uita solitaria et austera in monte, initia monasterii et miracula.

13. Cumque Hiberniam exisset, multis regionibus peragratis  , multisque locis diligenter perspectis,  anime sue requiem querens in Alamanniam tandem uenit, ubi quidem durum immitemque populum inuenit, ib que fessus, gressum per aliquod tempus figens, cum eidem populo uerba salutis et exempla sanctitatis daret, multi eum audientes, amabant, multi autem eum nec audire nec amare curabant. Cumque in eadem prouincia moras faceret, secum  deliberando, quo declinare posset, bonam et dulcem famam de religione beati Benedicti audiuit, qui nuperrime migrauerat  , religionisque sue quamplurimos amatores reliquerat, et ita per admonitionem Spiritus sancti, desiderium suum nondum impletum esse cognouit, quo diu desiderauerat, quod populo olim sibi commisso, aliquot uere perfecte religionis uiros sibi consociaret: ob hanc namque causam, iterum de locis ad loca processit, nec in locis, nec moribus populorum quid anime sue placeret, inueniebat.

14. Tunc flere et orare cepit, dicens: Inclina, Domine, aurem tuam et exaudi me; quoniam inops et pauper sum ego ; quod sic intelligendum est: Tribulationibus meis condescendens, inclina,  tu, Domine, qui rector cunctorum es, aurem misericordie, et exaudi uerba orationis mee, quoniam inops in anima, per pusillanimitatem mentis, et pauper in corpore, per contritionem afflictionum sum ego, qui te sequi, te diligere super omnia debui. Recordare itaque, quod ab infantia mea tibi seruire studui, et quod propter amorem tuum, paupertatem et contemptum mundi semper dilexi. Tunc Deus propter uiriditatem boni desiderii ipsius, preces has suscipiens, suauem consolationem quietis menti eius immisit, uelut ros super gramen cadit, et etiam in uisu noctis, quadam ostensione ipsi manifestauit, quod quandoque locus uoto suo aptus ab eo esset inueniendus: nam huic beato uiro Deus, ut ceteris dilectis fecit, qui eum tota dilectione desiderabant,  cum ipsis ob magnam et bonam intentionem, qua fiducialiter in eum omni corde suo intendebant, presens esse uidendo, loquendo, et audiendo uidebatur.

15. Omnem quoque fabulosam famam uane glorie Spiritus sanctus illi abstraxit, que in multis hominibus est, qui secundum uoluntatem suam in simulatione orant et ieiunant, cum aliquid a Deo iniuste querunt, ubi, ut siquid eis, ut uolunt, acciderit, quasi pro ostensione a Deo habent. Si qui tales sunt, uelut stipula a uento dispergentur. Sed cum homo a uanitatibus se mortificat, in ipsis quasi somnum capit, et tunc superbia uanaque gloria, ac acquisitio honoris a populis, ceteraque uitia per uirtutem Dei constringuntur, ne homo ille ab amore  complexionis creatoris sui ullo modo per suggestiones eorum auertatur.

16. Beatus autem Disibodus pro spe boni desiderii sui gaudens, quia illud per adiutorium Dei quandoque impleri sciebat, cum bonam famam, de populo in partibus Gallie citra Rhenum manentes, audisset, ita scilicet, quod populus ille quidem durus esset, sed tamen ecclesiasticam religionem deuotus uiuendo teneret, tedebat eum irrisionis illudentis populi, et uix exspectans, festine ad finem Rheni iter suum direxit: et inde diuertens, ac per auia queque incedens, ad fluuium Glan peruenit, illoque  transito, montem excelsum et nemorosum uidit, quem post decem annos peregrinationis sue ascendit, et ibi fessus residens et quiescens, ad comites suos  qui cum eo de Hibernia uenerant, Spiritu sancto tactus, dicebat: »Hic requies mea erit.«

17. Nam cum deinde eumdem montem circumquaque peragrasset, et queque latera eius diligenter considerasset, amenitas illius, anime sue magis ad inhabitandum complacuit, quia et celsitudo illius difficilem accessum aduenientibus preberet, et riuuli ex utraque parte fluentes, inibi manentibus refocillationem corporis darent; et orabat, dicens: »Domine, qui super celos resides, et abyssum  regis, precor ut amenitas loci huius in amenitatem uertatur animarum; quia decet, ut in loco isto a fideli populo tibi fideliter seruiatur.« Et hec dicens, sibi habitationem in descensu eiusdem montis, uersus orientem, propter compendium aque designauit, et conuersationem, quam diu desiderauerat, strenue incipiens, orando, uigilando et ieiunando, dure et aspere solitariam uitam duxit.

18. Socii autem eius, qui cum eo aderant, ne inuicem aliquod gaudium haberent, singillatim habitacula sua, remotius ab eo construebant. Et sciendum est, quod radicibus herbarum aliquandiu inibi sustentabantur, cum alios cibos non haberent. Mons autem ille in circuitu cum adiacentibus sibi siluis, locis quoque peruiis et inuiis  plus quam milliare unum eo tempore erat. Unde accidit, quod cum homines eamdem siluam, seu pro captione ferarum, seu pro piscatione adiacentium fluminum, seu pro incidendis lignis, seu pro aliis necessitatibus suis interdum intrarent: beatum hunc uirum, aut radices effodientem, aut alia sibi necessaria circumquaque colligentem, multoties uiderent, et ita post aliquod tempus manifestatus est.

19. Rumor enim in populum exibat, quod quidam sanctus, cum quibusdam aliis, in locum illum a Deo missus uenisset; quod plurimi admirantes, bono desiderio ad eum ueniebant et sibi queque utilia  cum eo conferebant, quibus ipse uerba salutis et uite reddebat; quoniam a tempore exsilii sui usque ad id tempus in lingua eorumdem hominum  precipue laborauerat; unde et eam pro modo suo et intelligebat et proferebat. Ex quo factum est, ut hi quibus ipse uerba uite et monita indeficientis uite dabat, ei et cum ipso manentibus queque necessaria corporis sepius afferrent. Seruus autem Dei, cum sibi associatis uiris, pauperes et egenos ad se colligebat: et quidquid preter quotidianum uictum sibi remansit, per hoc illos pascebat. Nam semper memor fuit, quod Adam cibo  periit; quapropter Antonium et Macarium ac eis similes, qui herbis et duris cibariis uixerant, in corde suo frequenter habebat, quatenus illorum exemplo corpus suum a mollibus et delicatis cibis constringeret ne ab antiquo serpente deciperetur. Et quanto plus beatus iste carnem suam affligebat, tanto amplius gratiam suam Deus cum illo multiplicauit; unde infirmi plurimi et debiles ipsi allati sunt, quos Spiritus sanctus per merita eius repente sanauit: quod tamen ipse humiliter expauescens, laudem hominum, quantum potuit, fugiebat.

20. Cumque fama sanctitatis eius per totam hanc prouinciam, populo prodente, uolaret, quidam Deum timentes ad eum uenerunt, et paruum oratorium, in descensu prefati montis ad orientem, ei edificauerunt,  in quo diuina cum suis officia celebraret, quatenus et ipsi et ceteri pro Deo superuenientes, uerba et pascua uite ab eo inibi perciperent. Alii autem uersus occidentem, in planitie pedis eiusdem montis uepres et fruteta succiderunt, beatoque uiro hortos et pascua paruaque tuguria ibi parauerunt: unde et propter fruteta, que ibi excisa sunt, que uulgari locutione studim  dicuntur, locus ipse Studenheim primitus appellatus est. Multi quoque ex longinquis regionibus ad beatum hunc ueniebant, animasque suas ei bona fide et spe commendabant: quod populi in eadem prouincia habitantes, diuino instinctu extimuerunt, ac se in hoc facto negligentes esse dixerunt, quoniam Deus  ad gloriam et ad honorem nominis sui locum illum per sanctum suum uisitasset, quem ipsi iuxta se habentes uisitare et facultatibus suis frequentius honorare negligerent.

21. Unde factum est, quod principes ceterique nobiles et diuites, una cum reliquo populo easdem terras inhabitantes, montem ipsum cum omnibus terminis suis, ultra decurrentes fluuios, scilicet Nam [al. Nahe] et Glan, in longum et latum, ut predictum est, directis, eidem beato uiro ac posteris eius offerunt; quia mirabilia Dei in eo uiderunt, quatenus etiam sancte conuersationis inibi bonis hominibus congregatis, necessaria presentis uite et sine indigentia sufficerent; et communi uoce et clamore dicebant: »Laus tibi, Domine Deus, quia  hunc sanctum tuum nobis mittere dignatus es.« Qua oblatione suscepta, beatus ille extimuit, recordatus quod in episcopali onere plurima aduersa prius sustinuerat a gentibus, genibus ad Deum flexis, orabat, ut eadem oblatio ad fructum et ad uegetationem animarum, Spiritu donante, exsurgeret.

22. Deinde die ac nocte in corde suo estuando, cogitabat quemadmodum in desiderio mentis sue per plurimos annos ante transactos habuerat, quomodo et ubi religiosos, et aspere uite uiros colligeret, quoniam in spiritu intellexit quod Deum deceret, ut spiritalis congregatio in loco illo Creatori  suo seruiret. Et Spiritu sancto inspirante, omnem deuotionem cordis sui ad conuersiones et ad doctrinam beati Benedicti posuit, qui iam ad Deum transierat, et quosdam beatos uiros, sancte institutionis sue fideles ministros, eisdem temporibus adhuc uiuentes et superstites reliquerat, atque ad longinquas regiones, ubi eadem conuersatio religiose et sancte uigebat, nuntios humili supplicatione pro illis misit, qui uineam Domini Sabaoth, secundum doctrinam predicti Patris plantarent, qui regulam spirituali populo conuenientem, ex omni uita sanctorum, Spiritu sancto docente, constituerat.

23. Et sic quamplurimos eiusdem conuersationis uiros religiosos sibi attraxit, quibus et oratorium et habitacula conuenientia, in supercilio eiusdem  montis, propter difficilem accessum, uersus orientem edificare iussit, uidelicet ne amodo a populo infestarentur, et ne forte rigor ac religio eorum, quotidiana frequentatione superuenientium, in mollitiem et in segnitiem uerteretur. Ipse uero, ut ad omnia occursantia paratus esset, et ut superuenientibus in reddendis responsis, secundum qualitatem eorum omnibus satisfaceret; in descensu montis ipsius ad orientem, in habitaculo et in oratorio, quod sibi parauerat, ut supradictum est, solitarius permansit. Congregatio autem eorumdem fratrum, tam secundum Deum quam secundum hominem augmentabatur: et quidquid facere uel habere debebant, iussione uel permissione huius sancti uiri  fiebat, ac communem uitam, secundum institutionem beati Benedicti, exercebant.

24. Studebat etenim pius Pater Disibodus quod congregatio ipsius, per consuetudinem sibi institute legis ita composita et firma esset, quod diabolus foueam uitiorum in ea parare non posset, et quod ianuis suis eam transfigere et ab inuicem separare non ualeret; et quod ipsa terribilis per continentiam uitiorum, ac uelut acies ordinata, in concordia uirtutum diabolo et hominibus appareret. Sapienter quippe eam contra hostiles turmas eriorum spirituum in humilitate pugnare et uanitatem superbie ac arrogantiam mentis, in delectatione seculi huius uitare docebat, laudemque ac gloriam uictoris, qui legitime certauerit, et se deinde in cautela recte  circumspectionis bene conseruauerit, diligenter proponebat. uallo etiam rigoris et districtionis totius spiritalis discipline eam circumfodit et muniuit, ne diabolus latenter repente super eam irrueret, sciens quod ille maximum studium habet, quatenus super spiritalem populum irruat: et quod multo plus gaudet, si spiritualem hominem secundum uoluntatem prauitatis sue superauerit, quam si multos seculares uicisset: quoniam illum similem sibi fecisse uidet, cum a celesti desiderio cadit, quemadmodum et ipse per superbiam de celo corruit.

25. Hoc modo sanctus iste filios suos coadunare  et corroborare cepit. Quod ut seculares homines uiderunt, ex tota prouincia illa accurrerunt, et quidquid ipse in necessitatibus suis operari et facere inchoabat, hoc ipsi bono animo studiose perfecerunt. Unde factum est quod beata congregatio illa ad quinquagenarium numerum perfectorum fratrum per duodecim annos multiplicata est. Ipsis namque temporibus pauci conuersationis huius homines inueniebantur, et nullus uiam hanc, nisi probatus aggrediebatur. Sed Spiritus sanctus, qui congregationem istam plantauerat, eam et rigauit: quemadmodum ros cum super pinguem agrum cadit, ita quod in ea sub disciplina inuentus, de uirtute in uirtutem ascendebat, nec ab antiquo insidiatore impedimentum habebat; quia ubi ipse Spiritus sanctus in miraculis suis est, ibi idem antiquus hostis pauidus  suis est, ibi idem antiquus hostis pauidus erit, nec audebit illuc intrare; sed si quid ibi latenter seminauerit, hoc Spiritus sanctus iterum, ad confusionem illius, conculcat. Merita autem et sanctitatem beati Disibodi signa et miracula Dei sequebantur, que etiam sine tedio sepius renouabantur, quoniam Deus semper noua faciet.

26. Quidam enim uir, cuius lingua pre nimia inualitudine corporis sui ita debilitata fuerat, quod humana uerba proferre non poterat, ad ipsum ex longinquis partibus ueniens, nutibus et manuum indiciis, prout potuit, flebiliter exorauit, ut sibi incommodo isto apud Deum subueniret. At pius Pater, super illum oratione facta, gratiam sibi Dei adesse sentiens, exemplique Domini recordatus, ubi mutum  loqui fecit, in os istius hominis sufflauit, dicens: In nomine illius, qui muto dixit: Effeta, et ille loqui cepit, tibi uinculum infirmitatis, quod linguam hominis huius debilitasti, precipio ut soluaris, et hinc recedas; nec amodo linguam eius ad loquendum impedias. Statimque uinculum lingue eius solutum est, et humana uerba ad rectum protulit, gratiasque Deo et huic sancto egit.

27. Quo facto, etiam quidam hydropicus miro tumore inflatus, amicorum suorum manibus eidem sancto oblatus est, qui multis lacrymis effusis sanitatem corporis ab eo quesiuit. Sed cum ipse aliquantulum hesitasset, et se indignum tanti facti affirmaret, tandem uictus prece supplicantium, omnipotentem Dominum pro illo exorauit, eumque  manibus suis tangens benedixit, sicque morbus per gratiam Dei ab illo paulatim disparuit.

28. Sed et leprosus quidam, horrenda cute distortus, ad eum ueniebat, precibusque primum pro infirmitate sua effusis, etiam uerbis comminabatur se ab eo nunquam discessurum, quin sospitati restitueretur. Hominis importunitate beatus ille tandem commotus eum in habitaculum suum duxit, secumque per aliquod tempus retinuit, precesque pro illo sepius fundens, eum sanam pulchramque carnem corporis sui habentem, ad sua redire fecit. Ipsa  autem ueritas, que tunc hec uidit, et fecit ea, hic per semetipsam, nescientibus in apertum produxit.



CAPUT III. Subditorum erga sanctum ueneratio, cenobii incrementa, uaticinium de secutura eius destructione, obitus, odoris fragrantia, sepultura, et post eam curationes uarie.

29. Plura quoque signa et miracula per eum facta sunt in cecis et claudis et in debilibus, ac in possessis a diabolo, et etiam in illis, qui de tempestate malorum humorum, sensus suos amiserant, qui et de longinquis, ac uicinis partibus ad ipsum deferebantur: qui et omnes per eum sanabantur; quoniam uirtus Dei in ipso erat. Nam idem seruus Dei, inter suos ut eremita uixit, que uita radix uite monachorum  est, quia homines conuersationis illius, a seculo per omnia abstracti, cum laude angelorum in solitudine uiuunt, et uita eorum tam laboriosa est, quod etiam plurimi pre fragilitate, tam corporis quam animi, eam sustinere non possent, si ipsam improuide ac repente aggrederentur. In hac autem districtione beatus ipse Pater uiuens, subditos suos ad omne opus bonum, doctrina et exemplo confortauit, ut homo qui ignem ardentem, ualde ardere facit, fecit hoc; [et] ipsi alium magistrum, eo uiuente, nec querebant nec uolebant, presertim cum ipsos ex precepto eius inter se haberent, qui eos ad rectitudinem conuersationis sue absque offensione et murmuratione dirigerent.

30. Habitum autem monastice religionis, quo  congregatio eius utebatur, non susceperat  ; quoniam leniorem conuersationem secundum Regulam beati Benedicti, quam ipse haberet, subditis suis indulserat, et hoc ideo fecit, ne, si illis in habitu similis foret, cum tamen duritiam rigoris sui in uigiliis, in ieiuniis, atque in aliis carnis sue contrarietatibus deponere nollet, religioni eorum detrahere et uitam communem eorum destruere uideretur. Sed miserrimo uictu, quo corpus suum uix sustentabat, et aspero ac duro uestitu, sicut de terra sua peregrinando exierat, quoad uixit, frequenter usus est, imitans beatum Paulum, primum eremitam, eique consimiles, qui magis in siluis, quam in uillis esse uolebant. Diuina quoque in officio altaris ex eo tempore, quo de sede sua expulsus est, usque  ad finem uite sue, non secundum ordinem antistitum, sed secundum consuetudinem pauperum presbyterorum celebrabat  , nec in hoc ullam oppressionem mentis, sed letitiam cordis habebat, passionem Christi imitando.

31. Spiritalem etiam Patrem, et defensorem, ut iustum est, congregationi sue multoties preponere laborabat, sed omnes, qui sub ipso erant, hoc fieri recusabant; quia non alium, preter ipsum, patrem et doctorem habere uolebant, dicentes, inspectores conuersationis sue se quidem habere,  ipsum autem, ut eis in Domino sublimius luceret, quandiu uiueret, nunquam immutarent. Quapropter de bono uoto, quod in cordibus suis habebant, per plurimas prouincias diuulgati sunt, multique ad eos uenientes, et consilia et auxilia de animabus suis ab eis querebant. Sed et plurimi, qui in prouincia hac manebant, et qui in uicinitate prefati montis, cuius circulus longus et latus est, positi erant, propter suauissimum odorem et rumorem conuersationis eorum, quidquid de prediis et de facultatibus habere poterant, uel sibi superesse sperabant, sancto et beato Disibodo absque omni retractione offerebant, atque uillulas in prefata silua, hac et illac ad utilitatem illorum edificabant.

32. Sanctus autem Dei, cum iam ibidem diu laborasset,  et cum iam uiribus corporis pre nimiis laboribus fere defecisset, filiis suis tremendo, in spiritu predixit, quod in huiusmodi prosperitate et securitate ut ad tempus sine offensione peruenerant, semper durare non possent; sed multas et magnas pressuras et tribulationes passuri essent, quia diabolus, quem in plurimam confusionem bene uiuendo sepius derisissent, in magna irrisione, quam in populo se facere contendebat, eos quoque et posteros ipsorum perturbare maximo studio laboraret. Attamen eos pie et abundanter consolabatur, dicens: »Ego in suspiriis et dolore cordis mei, cum magno desiderio hactenus laboraui, ne tribulationem uestram, quandiu uiuo in hoc seculo, uideam, quod etiam sic fieri in Domino confido.  uos autem scitote quod post obitum meum, qui citius instabit  et post tribulationes, quas passuri estis, nouissima tempora uestra prioribus meliora et prosperiora erunt; ita quod in omnibus necessariis anime et corporis, tunc amplius, quam me uiuente, uos et posteri uestri abundabitis.«

33. Que uerba cum illi audissent, in magno dolore cum lacrymis plangebant, quoniam finem illius imminere intelligebant. Et rumor iste in populum exiuit, multosque ad uidendum eum excitauit, unde ipsum audierunt, et se orationibus et sanctitati eius commendauerunt; quibus ipse monita salutis et uerba benedictionis dans, etiam filios suos et locum  cum sibi datum, eis commendabat, et ut hec attentius cordibus suis infigerent, finem etiam suum adesse, eos non celabat. Tunc illi terminum uite eius adesse audientes, lugubri uoce plurimos gemitus dederunt, et quoad uixit, eum solito frequentius uisitabant. Unde autem finem suum sciret, nemini aperuit, exceptis quibusdam paucis et religiosis uiris, qui fere omnia secreta ipsius nouerant, quibus et dixerat, quod et angelica ostensione ei manifestatus sit, et hoc ceteros celauit, qui cuncta opera sua, ne laude perirent, quantum potuit abscondit.

 34. Cumque per triginta annos in predicto monte Deo fideliter seruisset, et fratribus suis queque necessaria presentis uite ad plenum subministrasset, plus labore quam senio iam fessus, egrotare cepit quia uires corporis eius omnino defecerant, et mox, conuocatis omnibus fratribus, Patrem eis prenominauit, quem etiam, dum adhuc uiueret, tunc primum ipsis petentibus, prefecit, cui et omnia, que ad eumdem locum pertinebant, commisit; quoniam in ante transactis temporibus, Patrem se preponi recusauerat, quia eumdem sanctum in omnibus ut Patrem semper secuti fuerant. Sed et locum sepulture sue eis ostendit, et ne in excellenti loco, sed in humili umbraculo oratorii sui, in quo Deo solitarius seruierat, ipsum sepelirent  , effusis gemitibus  et lacrymis rogabat. Quod illi se ita implere flendo in magnis doloribus promittebant. Dolentes quoque, omnia bona opera et doctrinam eius, singillatim dinumerabant: ac amare plangendo, clamabant: Heu heu! quid erit de nobis, cum te defensorem ac consolatorem corporum et animarum nostrarum perdemus  . Et quemadmodum sitiens ceruus fontes aquarum desiderat, sic et ipsi eum diutius habere desiderabant, quod prius pre gaudio, quod cum eo frequenter habebant, cordibus suis infigere non poterant.

35. Denique ingrauescente dolore, iterum conuocatis fratribus, suum finem instare, ut potuit, eis innotuit; et post multos labores, post multasque tribulationes, octogesimo primo etatis sue anno,  octauo Idus Iulii, terminum uite presentis accepit. Dominoque, cui fideliter seruierat, spiritum illis adstantibus reddidit. Quo migrante, suauissimus odor balsami, et uelut odor myrrhe et thuris ac omnium aromatum, statim subsecutus est, ac plurima signa ibi facta sunt. Per totam autem prouinciam illam fama citissime uolabant, beatum Disibodum de hac uita migrasse, unde maxima multitudo hominum, ad exsequias eius properans, cupiebat et sepulture eius interesse, et signa, que Deus ibi faciebat, uidere. Suauissimus autem odor, qui, eo migrante, apparuerat, usque ad tricesimum migrationis eius diem, circa sepulcrum ipsius durabat, in quibus etiam diebus homines septem, a malignis spiritibus obsessi, triginta quoque claudi multique ceci et surdi,  atque alii quamplurimi, uariis languoribus fatigati, sepulcrum eius tangentes, per gratiam Dei ueraciter sanati sunt.

36. Et quoniam hec singula multa erant, et quia homines temporis illius signa pro consuetudine habebant, cordibus suis insolentius infigebant  . At populus ille cernens, dicebat: »Deus maiora signa et plura miracula post mortem beati huius, quam eo uiuente, nobis ostendit; quapropter etiam confidimus, quod per merita ipsius ab omnibus periculis  nostris ernamur.« Sed quia de his signis, que tunc ibi facta sunt, et que postmodum ibi per gratiam Dei in omnibus fiebant, multi plus et negligentius, quam debebant, gaudebant; idcirco Deus ea ad castigationem eorum subtrahebat. Spiritus enim sanctus non uult, ut homo, in miraculis que, ab ipso sunt, glorietur; sed ut tremenda laude, illi soli, qui potestatem ea faciendi habet, gloria attribuatur. Deus quippe opera sanctorum suorum ita distinguit, ut etiam creaturas constituit; sic uidelicet, quod quibusdam bona opera et sanctitatem absque signis concedit, quibusdam autem bona opera, et etiam magna miracula attribuit, et aliis per gratiam suam dat, ut per bona exempla eorum multi ad eum conuertantur: quemadmodum etiam solem  , et lunam ac sidera in noctem in tempora discernit.

37. Totum quoque circulum orbis cum uolatilibus et reptilibus, ceterisque animalibus crescentibus repleuit, ita quod ille nullo modo in ulla necessitate uacuus est, unde et quelibet ad officia sua monet in monasterio illo, quod ad hominem pertinet: Una enim queque creatura in genere suo multiplicatur, sicut Deus illi in prima constitutione precepit; sed que irrationabilis est, homini ministrando succurrit, quoniam paterfamilias qui homo est, domum suam sine adiutorio et ministerio regere non potest; Deus autem solum hominem, ex rationabili et uiuente anima uiuere fecit, quapropter  spiramen ipsius non defecit, sicut nec rami arboris deficiunt, quia Deus illi scientiam infudit, ita quod cogitando, que uult dictat, et quod in mente habet, quod postea clamanti uoce, et rationabili uerbo multiplicat, ut etiam folia in arbore multiplicantur.

38. Irrationabilis uero creatura scientiam rationabilitatis non habet, et ideo uentosa est, et preterit; homo autem rationabilis existens per scientiam utilitatem cognoscit, et illam diligit, ac eam ad se trahit, atque in eadem scientia quid malum, et quid nociuum sit, uidet, et illud timet et fugit; ac se ab illo custodit, et in his duobus, timore scilicet et amore, quos in scientia boni et mali habet, se ubique regit, uelut etiam auis cum duabus alis uolat.  Ipse namque solus ad imaginem et similitudinem Dei formatus est, quoniam Deus eum, ut secundum ipsam operaretur creauit: unde ubi conscientia sua ad bonum se erigit ibi per gratiam sancti  adiutorium sibi occurrit. In hac etenim distinctione, ut predictum est, Deus omnes creaturas posuit, et quia hominem ad imaginem et similitudinem suam fecit, ideo plenam scientiam illi pre omni mortali creatura dedit.

39. Et quoniam caro ipsius finem ac defectum habet, idcirco anima eius bonum perficere non nisi ab illo, qui sine fine est, habere potest. Qui autem perseuerauerint in bono usque in finem, hi in celum ad Deum ascendunt, ibique cherubin omnia bona  opera eorum ante thronum Dei dinumerat, et tunc etiam facies Dei illa, uelut purissimum aurum, et uelut pretiosissimos ac nobilissimos lapides, inspicit. Quapropter omnis celestis harmonia canticum nouum super illa decantat, et sic Spiritus sanctus in operibus sanctorum noua semper facit. Sed qui in malo perseuerauerint, hi perditos angelos imitantur, qui ob nequitiam suam a gloria celi ceciderunt; et sic per squalidas uanitates mercedem eterne uite amittunt.

40. Deus etenim homini plenam scientiam rationabilitatis, ut predictum est, immisit, quoniam preuidit, et quod homo per illam diabolum superare posset, quia homo per bonam scientiam, malum, et per malam, bonum scit; et ideo uictoriosissimo  bello aduersus eumdem antiquum hostem preliatur, quatenus eum uincat, et ut locum, quem ille perdidit, possideat; quod nullatenus, nisi plenam scientiam haberet, facere posset; quoniam quod homo cognoscendo scit, ab hoc se uix continere potest, quin per electionem se ad illud interdum uertat. Quod si obscure tenebre in cor hominis ascenderint, ita quod homo in carne sua sapit, quod peccare potest; et si tunc peccatum elegerit, et in illo impenitens perseuerauerit, illi assimilabitur, qui a claritate luminis recessit, quatenus desideria tenebrose proprietatis sue impleret; propter quod et gehennales pene exorte sunt.

41. Beatus autem facere desiderat, quod in carne  sua non sapit, et adiutorium a Spiritu sancto postulat, ut in speculum sanctitatis aspiciat. Et ut homo faciem suam in seculo, in quo tamen non est considerat, et quod indignum ibi uiderit, quantum potest emendat, sic beatus per fidem bona opera operari hoc modo, ad confusionem diaboli, contra carnem suam desiderat; et quod caro ei non addicit, operatur; ac ita per durissima et fortissima bella se ipsum cum uoluntatibus suis exsuperans, caritatem, quam perditi angeli habuerant, possidebit. Deus namque creaturas ita constituit, quod homo opera sua cum illis compleat; unde etiam quosdam homines hoc modo imbuit, quod sancta edificia construant, et quod ad seruiendum Deo alios colligunt, quos tamen plurimas et uarias uicissitudines  ipse Deus multoties, secundum uoluptates suas, permittit; que omnia tolerat, nec tamen statim illis ultionem suam immittit. Ubi autem Spiritus sanctus in edificiis et in hominibus edificat, etiamsi illi negligenter in peccatis uixerint, si quis ibi per contumaciam peruersitatis sue destructionem fecerit, ignis Spiritus sancti illum festinanter in zelo, et in iudicio suo exurit  .



CAPUT Iu. Monachorum dispersio, reditus: sacri corporis per S. Bonifacium translatio; ruina monasterii eiusque casus et uicissitudines.

42. Hoc modo Spiritus sanctus in prefato loco etiam operatus est, ubi beatus Disibodus in bonis  operibus Deo seruierat; et ubi ipse ex hac uita migrans, felicem spiritum Domino reddiderat. Nam post transitum eius, quibusdam annis transactis, magna pressura bellorum omnem predictam prouinciam occupauit: ita quod quidam, tyrannica rabie superuenientes, partes et terras Rheno circumquaque contiguas, cum eadem prouincia deuastabant; quo horrore et timore habitantes in eis perterrti, quocunque poterant, fugerunt. Principes autem supradicte prouincie cum reliquo populo, prefatum montem altum et inexpugnabilem scientes, cum multa festinatione, antequam ab hostibus occuparetur, nolentibus fratribus ibidem Deo famulantibus, super eum fugerunt, ac firmis eum muris munientes habitacula in eo fecerunt, confidentes,  quod tam per merita beati Disibodi, quam per munimenta eiusdem montis, a predicta crudeli tyrannide eruerentur.

43. Pre multitudine autem, et inquietudine hominum illorum qui ipsum montem occupauerant, congregatio fratrum inibi Deo famulantium, in quiete manere, et Deo in rectitudine seruire non ualebant, et ideo consilio et rogatu eorumdem principum et hominum in longinquas regiones iidem fratres se diuiserunt  exceptis quibusdam paucis et perfectis uiris, qui ad tumbam beati uiri, uidelicet patroni sui, ut eam in honore seruarent, se contulerunt,  qui etiam perfectionis erant tante, quod nec de uita sua quidquam curabant. Supradicta uero afflictio  , non per multa tempora annorum durabat, sed prouincia hec a tyrannide incursantium inimicorum per adiutorium Dei liberabatur. Quo facto, ii, qui eumdem montem occupauerant, pollicitationis sue recordantes, timorem quoque Dei intuentes, fratres supradicte congregationis, ubicunque poterant, inuestigabant, et eos cum magno honore reducebant, atque omnia, que ibi congesserant, et que ibi edificauerant, cum maioribus facultatibus, amplioribusque allodiis, quam prius illi habuissent, eis contulerunt.

44. Unde factum est, quod secundum uerba beati Disibodi, que uiuens predixerat, nouissima tempora  eorum prioribus meliora et prosperiora post obitum ipsius, ac post tribulationes eorum fierent, quam prius fuissent: ita quod etiam ex longinquis regionibus quamplurimi, tam spirituales quam seculares, illo uenirent, et consilia ac auxilia, tam animarum quam corporum, ab eis peterent et acciperent. Sed Deus beatos homines istos, propter negligentias suas toties purgauit, quoties delinquebant; quemadmodum et tunc fecit, quando de signis et miraculis, que per merita predicti Patris  sancti facta sunt, pius et negligentius, quam deberent, gaudebant, unde et amodo tanta frequentatione non apparebant, ut prius apparere solebant. Ubi autem opera Spiritus sancti uidentur et cognoscuntur, sed tamen in ostensionem ducuntur, illic idem Spiritus sanctus usque ad nouissimum quadrantem iudiciali pena eamdem offensionem examinauit.

45. Cumque ad sepulcrum beati huius Patris signa et miracula fieri cessassent, cum tamen posteri eius multis annis transitum ipsius ad Deum religiose conseruarent, tandem illi cum suspiriis intra se gementes, diuino nutu recordati sunt, quod peccatis suis exigentibus, Deus manum suam in prodigiis miraculorum ibi subtraxisset, et quod ea non nisi  interdum, ob memoriam eiusdem sancti, ostenderet, seque accusantes, ad inuicem dixerunt: Quid facimus in negligentia torpentes, quod hunc sanctum Dei non ueneramur, cum plurima miracula et bona propter merita ipsius fecerit nobis Deus? Itaque maiores natu eiusdem prouincie et sapientes quosque adeuntes, consiliumque ab eis accipientes, eum consensu et auctoritate Bonifacii, Moguntine sedis antistitis, tempus et diem prefixerunt, quo ossa beati Disibodi eleuarent, diemque hunc per omnem populum eiusdem terre diuulgarent. Et cum dies prefixus aduenisset, multitudoque populi accurrisset, presente prefato antistite, sepulcrum sancti uiri adeuntes, cum magna ueneratione  ossa cineresque eius sustulerunt, eaque de umbraculo oratorii, in quo tumulata fuerant, in monasterium, pene uersus occidentem eiusdem montis constructum, cum hymnorum laudibus magnisque populorum uocibus, post plurimos migrationis eius ad Dominum annos, transferebant, et in loco ad hoc preparato honorifice condebant.

46. Sed Deus, qui occulta nouit, iterum merita sancti sui inibi manifestauit, ita quod in eodem die, interim dum hec fiebant, quidam hydropicus aliique infirmi, diuersa infirmitate grauati, curati sunt: et quod grauius, suauissimus odor, qui in transitu eius apparuerat, tota die illa iterum mira fragrantia appareret; unde factum est, quod populus eiusdem prouincie, diem annualem, quo hec facta sunt,  diemque migrationis eius ad Dominum ad sepulcrum eius uenientes, cum magna ueneratione precum et oblationum, deinceps frequentarent  . Fratres itaque supradicte congregationis per plurimos annos in pace uiuebant, et Deo beatoque Disibodo sine offensione in quiete seruiebant: ita quod populus eos ualde amabat, et beatificabat, et quod eis cum adiutorio et rebus suis ubique aderat; et propterea locupletes ac diuites in multis facultatibus facti sunt.

 47. Denique, plurimis curriculis plurimorum annorum et regum transactis, maxima prelia cum prouincialibus prefate religionis iterum exorta sunt. Quapropter maiores natu cum principibus eiusdem terre imperatorem, scilicet Carolum Magnum, qui eo tempore Romanum imperium susceperat, adeuntes, dixerunt, non decere, quod ii, qui spiritui et non carni, Deo et non mundo seruire deberent, diuitias et pompas seculi in superfluitate possiderent, uelut illi facerent, qui in Monte sancti Disibodi essent, cum ipsi preliis et angustiis oppressi, diuitias et facultates non haberent, unde regno seruire et sibi prodesse ualerent. Quorum uerba imperator sapienter suscipiebat, sapienterque dissimulabat, dicens quod ipse fratribus illis, nec allodia,  nec alias facultates, quas ipsis fideles contulissent, ulla ratione abstraheret. Quod responso accepto, illi ab incepta intentione se continebant.

48. Hoc itaque imperatore defuncto, aliisque quamplurimis temporibus sibi succedentibus, item tyrannis crudelium bellorum exorta est, que tanta crudelitate inualescebat, quod etiam quedam ciuitates Rheno adiacentes, per easdem oppressiones dirute sunt. Quapropter nobiliores supradicte prouincie, qui erant de progenie predictorum principum Moguntie sedis presule sibi coniuncto, imperatorem, qui eo tempore imperium tenebat, et ipsi adierunt, et supradictam querelam, acrius clamando, faciebant, dicentes se nullam copiam facultatum  habere, unde et imperio seruire, et uitam suam defendere possent: quoniam illi, qui in Monte S. Disibodi habitarent, allodia sua et parentum suorum possiderent; et se ignorare, unde hoc esset. Quibus idem imperator auditis, assensum prebuit, ceterisque principibus ac iudicibus conuocatis, quasi sub iudicio, uolens inquisiuit, qua traditione et confirmatione tam longe et tam late possessiones allodiorum fratribus collate fuissent.

49. Sed illi imperatorem intelligentes, et inuidia malitiaque excecati, multa falsa et iniuste composita testimonia protulerunt, et predictos fratres, possessiones illas, quas plurimis temporibus sine querela possiderant, iniuste et absque imperiali sententia et concessione habere dicebant. Quapropter  iudicio iudicum, iniuste iudicantium, imperiali sententia data, acceptaque ab eodem imperatore licentia, supradicte querele proclamatores, una cum prefato pontifice, qui precipuus inuasionis huius auctor erat, possessiones et allodia, que ad Montem beati Disibodi spectabant, eiusdemque montis terminum, diuina ultione annuente, crudelissima inuasione et abstractione disturbant. Qua persecutione et incommoditate fratres inibi habitantes perturbati et consternati, ac omnino denudati, bellorumque instantium horrore perterriti, eumdem montem, planctu magno eiulantes reliquerunt, atque ad aliena loca, quocunque poterant, se contulerunt.

50. Quibus abeuntibus, ne spem redeundi haberent, per prefatos inuasores habitacula eorum  etiam ad solum diruta sunt, excepto sanctificato loco, in quo ossa predicti sancti post translationem ipsius humanata fuerant. Sed tamen ne idem locus diuino officio penitus desolatus remaneret, qui auctores destructionis huius fuerant, sacerdotem unum, qui populum in uicino habitantem regeret, ipsi prefecerunt, cui et uictum et uestitum uix sufficienter, de beneficiis ad eumdem locum pertinentibus, designabant; sicque locus iste in huiusmodi desolatione diu permansit. Denique post multa curricula annorum, quidam prius et nobilis uir comesque prefate prouincie, Liuthardus nomine, seculo quidem deditus, plurimis diuitiis circumdatus, predictum montem altum et pulchrum desolatumque uidens, per diuinam gratiam compunctus, suspirauit, et  propter gloriam sancte Trinitatis, et ob memoriam sancti Disibodi, tres sacerdotes ibidem Deo seruire disponens, sufficientiam necessariorum presentis uite ipsis de facultatibus suis instituit.

51. Sed et postea, aliis quibusdam annis reuolutis quidam Moguntine sedis archiepiscopus, pius, humilis, contritusque corde, eumdem montem ascendens, genuaque sua ad tumbam beati Disibodi suppliciter inclinans, de possessionibus, eidem sancto iniuste ablatis, se magnum diuitemque factum, uehementer indoluit, uotumque Deo faciens, ad numerum duodecim apostolorum canonicos ut ibidem Deo, prefatoque patrono die noctuque seruirent, disposuit; quibus etiam de allodiis, ad eumdem  locum pertinentibus, quantum potuit resignari fecit. Sicque purgatio diuina paulatim flagella sua aliquantum retraxit; sed tamen hoc nondum ad plenum perfecerat. Itaque cum Spiritui sancto in secreto suo deinde placuisset, quemdam ad seculum prudentem uirum, qui etiam Moguntine sedi preerat, inspirauit, eumque sitire fecit, quatenus locus sepe prenominatus, fulgorem, quem in primo ortu suo susceperat, reciperet. Hic namque ut prudens paterfamilias fecit, qui filiis suis cum caritate substantiam suam diuisit; canonicos in supradicto monte manentes ad alia loca sibi conuenientia benigne posuit, atque religiosos uiros, qui in magna disciplina secundum Regulam beati Benedicti uiuerent, et in quibus omne bonum, sancte uiuendo,  perficeretur, ibidem restituit.

52. Quo facto, eos in amplexione cordis sui inspexit, ut et in largitate beatus uir, eleemosynas de substantia et de facultate, quas possidebat, secundum quod potuit, eis ministrauit. Congregatio itaque et plurima flagella, tunc et postmodum, illic diuina permissione patiebatur; sicut et illi, qui prius ibidem erant, multoties passi sunt, quemadmodum et nunc ibi in flagellis Dei multoties fit, et ut postmodum erit, cum eadem inibi habitantes promeruerint. Plurime autem stulte fabulationes de omnibus predictis causis per uarietates multarum uicissitudinum in populo discurrunt et narrantur, que Spiritus sanctus non colligit; et ideo uelut stipula dissipantur; sed hec, que prolata sunt,  per Spiritum sanctum, ad gloriam nominis ipsius ad memoriamque prefati patroni, atque ad castigationem audientium hominum, ueraci reuelatione manifestata sunt: unde nec eis de prioribus opinionibus quidquam addendum est; ne uerba illius, qui Est, in subsannationem ducantur.

53. Quapropter etiam considerandum est, quid Deus a primo homine hucusque in hominibus operatus sit. Cum enim Adam primum lapsus sit de paradiso peregrinatus est; et quoniam ipse per uilem creaturam cecidit, ideo etiam Deus creaturas sibi offerre [an non offerri?] uolebat, quemadmodum infans primum lacte nutritur. Postquam autem Filius Dei humanitatem induit, seipsum Patri sacrificium obtulit, et os hominis ad cibum iustitie aperuit,  sicut etiam puer pascitur. Sed cum idem Filius Dei celos ascendit, igne Spiritus sancti homines repleuit, eosque cum uitiis et concupiscentiis pugnare, et sic seipsos Deo sacrificium facere docuit: ita quod etiam secundum celestem harmoniam uiuere elegerunt, uelut spiritales homines faciunt, qui se ipsos et mundum propter amorem Dei reliquerunt; et ut etiam alii boni homines facere student, qui in ardenti desiderio secundum donum Spiritus sancti, fortem continentiam aggrediuntur; quemadmodum  homo in perfecta etate per se ipsum escam capit.

54. Sic Deus et hic fecit, quoniam uacillantem opinionem abstulit, et ueritatem fiducialiter incedentem prodire iussit. Idem itaque Deus istos, qui in predicto loco manebant et manent, ut predictum est, sepius purgauit, sicut et alios quamplurimos sepius castigauit, ita tamen quod ex toto non deseruit, quemadmodum Isrel fecit, qui cum bonum incepissent, propter multas uanitates, quas deinde perpetrabant, plurimas persecutiones passi sunt, et qui etiam in malitioso tempore requirentur, et sic per omnia non peribunt. Nunc autem laus Deo sit, qui contra antiquum serpentem semper preliatur, ita quod omnem rugam peccati usque  ad consummationem seculi purgauit, ubi et omnis constitutio fidelium suorum pleniter apparebit, in eam primum ordinauit: et tunc antiquus hostis ad plenum confundetur, quia nec sibi, nec aliis prodesse, nec gloriam ulli dare poterit. uerba itaque hec uera sapientia protulit: Ego autem paupercula, in lecto egritudinis mee iacendo, hec omnia uidi et audiui, et scribere cepi et finiui; sed Deus potestatem habet, me a lecto erigere, si sibi placuerit. Amen.





S. HILDEGARDIS ABBATISSAE SUBTILITATUM DIuERSARUM NATURARUM CREATURARUM LIBRI NOuEM
EX ANTIQUO BIBLIOTHECAE IMPERIALIS PARISIENSIS CODICE MS.
NUNC PRIMUM EXSCRIPTI ACCURANTE DRE C. DAREMBERG, BIBL. MAZ. PRAEF., etc. ACCEDUNT PROLEGOMENA ET ADNOTATIONES DRIS F. A. REUSS, PROFESSORIS WIRCEBURGENSIS.





[PROLEGOMENA ET ADNOTATIONES.]

Diuini numinis gratiosa dos  , medicina, sicut antiquissimis temporibus in Aegypto et Grecia, tanquam deorum inuentum  , in templis et a sacerdotibus  colebatur, ita quoque, religio postquam Christiana uarias Occidentis regiones penetrauerat, earumque agros, pridem desertos, diuersis frugum generibus recenter illatis, ferosque incolarum mores scientiarum artiumque cultura reddere ceperat mitiores, omne per Aeuum medium in cenobiis et a monachis summa cum solertia exerceri consueuit. Quidquid de salubribus rerum naturalium uirtutibus, quidquid de opifera, que manu curat, arte sacra antiquitas tradiderat, id priorum cenobitarum, curiose naturam indagantium studiis religiose seruatum et excultum debemus. Iidem Ecclesie freti auctoritate, dum sanctos aliquot medicine totius ceu tutelares uenerarentur, ut Cosmam, Damianum et Pantaleonem  uiros, dum uiuerent, medendi arte clarissimos: complures quoque celestes uotis solebant uocare, presentia tanquam in certis morborum generibus numina egrorumque patronos, Christophorum scilicet, subitanee mortis auerruncum, cuius imago hinc inde uetustis in edibus picta uisitur cum epigraphe:

Christophori faciem quacunque in luce uideris,
Isto namque die non morte mala morieris;
Siue:

Christophore sancte, uirtutes sunt tibi tante,
Qui te mane uidet, nocturno tempore ridet.
Patricium contra canis rabidi et uiperarum morsus, Liborium contra uesice calculos in peste Rochum, in podagra Urbanum, colli in languoribus Blasium, in dentium torminibus Apolloniam, in syphilide Minum, nec non Crescentiam, quaslibet, si lepram excipias, infirmitates sanare potentem, aliosque permultos  ut taceam innumeras, que ad  aras celestiumque sepulcra ubique terrarum contigere, morborum curationes. Herbarum quoque uarias species, quas uel ex aruis in cenobiorum hortos translatas, uel ab exteris exceptas alebant monachi, sanctis, ceu earum tutoribus dicauere, eorumque cognominibus fecere clariores, tam benigne gratiam memoria referente. Huiusmodi nomina sunt:

    Oculus Christi = Myosotis scorpioides L.
    Rosa S. Marie = Peonia officinalis L.
    Flos S. Marie = Bellis perennis L.
    Carduus S. Marie = Carduus Marianus L.
    Calcelus S. Marie = Cypripedium Calceolus L.
    Sigillum S. Marie = Polypodium uulgare L.
    Stramentum S. Marie = Galium Mollugo et uerum L.
    Herba S. Barbare = Erysimum Barbarea L.
    Herba S. Catharine = Antirrhinum linaria L.
    Herba S. Margarete = Anemone Siluestris L.
    Herba S. Cunegundis = Eupatorium cannabinum L.
    Herba S. Clare = ualeriana officinalis L.
    Herba S. Pauli = Primula ueris L.
    Herba S. Iacobi = Senecio Iacobeus L.
    Herba S. Quirini = Tussilago Farfara L.
    Herba S. Gerhardi = Aegopodium Podagraria L.
    Herba S. Ruperti = Geranium Robertianum L.
    Herba S. Ioannis = Hypericum perforatum L.
    Herba S. Antonii = Plumbago uulgaris L.
    Herba S. Zacarie = Centaurea Cyanus L.
    Herba S. Crucis = Nicotiana Tabacum L.
    Faba S. Ignatii = Strychnos nux uomica L.
    Radix S. Spiritus = Angelica Archangelica  L.
    Lancea Christi = Ophioglossum uulgatum L.
    Herba boni Henrici = Chenopodium bonus Henricus L.
    Sigillum Salamonis = Conuallaria polygonatum L.


Carolo Magno, ut fert fama, ab angelo monstrata est Carlina acautis L., prestantissimum in peste remedium  .

Contra, ueterem humani generis hostem, demonem, plantarum salubrium uires perdere ne opem egrotis ferre queant, deprehendisse persuasum sibi habebant in herba que uulgo Premorsa siue Morsus diaboli appellatur, Scabiosa succisa L., teste Brunfelsio, Herbar. II, 50. »Morsus diaboli dicitur, eo quod premorsam inferne radicem gerit, quam a cacodemone fabulantur, extemplo ubi nasci ceperit uel fodi, precerpi, ne in usum ueniat uite humane.« Eumdem uero demonem, domos infestantem, longe pellere credita est herba perforata siue S. Ioannis, inde Fuga demonum dicta, Hypericum perforatum L., magne in ueterum re magica auctoritatis, quasi . Dioscorid. III, 146  .

Plurimis quoque stirpibus nomina tribuebantur pro singulari earum natura et uirtute, qualia sunt:

    Gratia Dei = Geranium Robertianum L.
    Gratiosa = Gratiola officinalis L.
    Centummorbia = Lysimachia nummularia L.
    Sanguisorba = Poterium Sanguisorba L.
    Ocularia = Euphrasia officinalis L.
    Urinaria = Ononis spinosa L.
    Rheumatica = Geranium pratense L.
    Ulceraria = Ballota nigra L.
    Herniaria = Herniaria glabra L.
    Cruciata = Gentiana cruciata L. 
    Aquilina = Pteris aquilina L.
    Herba paralysis = Primula ueris L.


Et plures alie.

Taraxaci flos Caput siue Corona monachi nuncupabatur. Ab ordine Carthusiensi nomen  traxit Dianthus Carthusianorum L. Quarum uirtutes herbarum uersibus memorialibus leoninis predicare monachi consueuerunt, u. g.:

Dicit Borago gaudia semper ago.
Esula lactescit, sine lacte Linaria crescit;
Fetet Amaristus, redolet similis Chamomilla;
Sambucus est Actis, sed Ebulus est Chameactis;
Pimpinella pilos, Saxifraga non gerit ullos;
Iris purpureum florem gerit, Ireos album,
Gladiolus croceum, sed Spathula fetida nullum;
Non est in mundo prestantior herba Tabaco.
Et similia.

Aeuo Carolino quantopere monastica floruerit medicina, testatur lepidissimum Walafridi Strabi carmen, quod Hortulus inscribitur, placidam quasi spirans cenobitarum uite studiique tranquillitatem. Ex eodem S. Benedicti ordine claruere Constantinus Africanus  in monte Cassino monachus + 1087, Aegidius Corboliensis, uroscopie auctor peritissimus, Bartholomeus Anglicus, aliique complures. Seculari uerum clero adscripti fuerunt Marbodus, Ecclesie Redonensis presul, nec non Theobaldus episcopus; S. Dominici Regulam professus est inclytus ille Albertus Magnus, Aristoteli Plinioque par polyhistor.

Omnes uero, quecunque medio euo medicinam exercuerunt, scriptisque illustrarunt, sanctimoniales supereminet S. Hildegardis  , in qua quidem, Theodorico monacho teste, curationum tam potens gratia enituit, ut nullus fere egrotus ad eam accesserit, quin continuo sanitatem receperit. Exstat inter libros uirginis fatidice superstites opus argumenti partim physici, partim medici, De natura hominis, elementorum diuersarumque creaturarum  , in quo, ut Theodoricus idem fusius exponit, secreta nature prophetico spiritu manifestauit. Huiccine operi, in quo S. uirgo, sacris nature arcanis omnino initiata, quecunque inuoluta quasi et in latebris recondita, acutissima contemplatione penitiorique rerum cognitione perscrutata erat, diuinitus admonita enarrat, insignis semper locus debebitur in artis medice rerumque naturalium historia  . Constat, permulta S. Hildegardi nota iam fuisse, que ceteri medii eui scriptores nescierunt, queque sagaces demum recentiorum temporum indagatores reperierunt ac tanquam noua uenditarunt. uerum ea non sine multo et assiduo studio perspectaque indole omnium S. Hildegardis operum, in quibus sua quadam quasi forma figuraque dicendi, pro more alios apud auctores insolito  , uniuersum totius orbis systema inuestigare solet, clarius demum perspici possunt in eiusdem libro diuinorum Operum simplicis hominis  , curiosa multa de totius mundi organismo, hominis natura, morbis, eris siderumque influxu continente. Libros hosce de natura hominis, elementorum, diuersarumque creaturarum, siue simplicis et composite medicine inscriptos, intra annos 1150-1160 exaratos, genuinum  S. Hildegardis opus esse, quanquam uarii, uariis temporibus id negare ausi sint  , testatur locus in eiusdem libro uite meritorum, in codice Wiesbad. hisce uerbis: Eadem uisio subtilitates diuersarum naturarum creaturarum mihi ad explanandum ostenderat. Loci quoque paralleli siue communes, concordantes sententie, uerbaque similia occurrunt creberrima in libris hisce medicis eque ac in epistolis, aliisque, que S. Hildegardis nomine exstant, operibus, cunctorumque unum eumdemque esse auctorem indicant. Medicum istud S. Hildegardis opus, cuius codices Bruno, canonicus Argentoratensis, in S. Ruperti monasterio, Albericus uero monachus Argentorati uiderunt, optime nouit permagnique habuit clarissimus I. Trithemius, S. Iacobi Scotor. Herbipolensis abbas, qui archetypum in S. Ruperti monte asseruatum sibi transcribi curauit  . Argentoratensis codex typis primum excusus est auctore I. Schotto, librario, Argentorati d. 14 Ianuar. 1533, in folio, cum titulo: Physica S. Hildegardis, Elementorum, Fluminum aliquot Germanie, Metallorum, Leguminum, Fructuum, et Herbarum: Arborum, et Arbustorum: Piscium denique, uolatilium, et Animantium terre naturas et operationes Iu Libris mirabili experientia posteritati tradens.

Subiuncta sunt hac in editione Oribasii, Theodori et Esculapii opuscula medica, Latine uersa, proxime insequentia Physicam, quatuor in libros digestam, quorum primus, 22 capitibus distinctus, continet Elementorum, Fluminumque aliquot Germanie, Metallorum item naturas et operationes; secundus 179 capitibus, Leguminum, Fructuum et Herbarum; tertius 53 capitibus, Arborum et Arbustorum naturas et effectus. Quartus demum, tres in partes diuisus, priori, 25 capita tenente, Piscium; altera 53 capitum, uolatilium; tertia denique 44 capitum, Animantium terre historiam naturalem uiresque medicas prosequitur. Anno deinde 1544 in Experimentario G. Krautii recusa est integra hec editio, in quam quidem e codice autographo uocabula permulta, lectu difficiliora, mendose librarius transcripsisse uidetur. Quo uero autographum istud peruenerit, uel ubinam locorum nunc lateat, id nescire nos ualde dolemus. Utraque-Physice editio inter libros nunc temporis rariores numeratur  .

Editionis uero nostre textus ad normam potissimum adornatus est ueteris codicis ms. chartacei seculo Xu exarati, foliorum 75, sub numero 6952 in Bibliotheca Imper. Parisiensi adseruati, laudatique iam a cl. Hallero in Bibl. bot. I, 218, cuius apographum huncce in finem transcriptum [* 1Kb] , beneuolentissime mecum communicauit Dr C. Daremberg, medicus item ac philologus prestantissimus, bibliothece Mazarinee prefectus. Huic igitur gratie sunt agende, quod grauissimum S. Hildegardis opus genuinum atque integrum hocce primum uolumine typis prodire queat. Scripture codicis archaismos fere retinendos esse duxi, perpaucis tantummodo exceptis, uti comedere, comestus pro commedere, commestus, his pro hiis, uel apertis librarii mendis, ut hyeme, amentia, pro hieme, amendia, etc.


CAR. DAR.



INCIPIT LIBER BEATAE HILDEGARDIS SUBTILITATUM DIuERSARUM NATURARUM CREATURARUM ET SIC DE ALIIS QUAMMULTIS BONIS.



LIBER PRIMUS DE PLANTIS. PRAEFATIO.

 In creatione hominis de terra  alia terra sumpta est, que homo est, et omnia elementa ei seruiebant, quia eum uiuere sentiebant, et obuiam omnibus conuersationibus eius cum illo operabantur, et ipse cum illis. Et terra dabat uiriditatem suam  , secundum genus et naturam et mores et omnem circumitionem hominis. Terra enim cum utilibus herbis ostendit circumitionem spiritalium morum hominis, eos discernendo; sed inutilibus herbis demonstrat inutiles et diabolicos mores eius. Quedam enim herbe sunt, que cum quibusdam cibis decoquuntur, et he hominem uelocem ad pastum faciunt, et leues sunt, quia hominem non multum grauem faciunt, et iste carni hominis assimilantur. Et succus pomiferorum arborum incoctus nociuus, et coctus  leuis, et comparatur sanguini hominis. Infructifera autem ligna que non generant, ligna sunt et non arbores, sed tantum folia habent, que homini ad comedendum inutilia sunt, ita ut, si quis illa comederit, ei non multum prosunt, etiamsi eum non multum ledunt, et tabi hominis comparantur. Quod uero in arboribus et lignis est, unde funes fiunt, assimilatur uenis hominis. Lapides etiam terre ossibus hominis comparantur, et humiditas lapidum medulle ossium, quia lapis, cum humiditatem habeat, calorem etiam habet. Sed lapides cum quibus tecta teguntur, unguibus hominis in manibus et in pedibus assimilantur. Et quedam herbe eree  crescunt, et he etiam ad digestionem hominis leues sunt et lete nature, ita quod hominem qui eas comederit letum faciunt, atque crinibus hominis assimilantur, quia semper ipse leues sunt et eree. Sed alie quedam herbe uentose sunt, ita quod de uento crescunt, et etiam sicce sunt et graues ues ad digestionem hominis, ac tristis nature, ita quod hominem, qui eas manducat, tristem faciunt; sed sudori hominis comparantur uel assimilantur. Succus autem inutilium herbarum, que comedi non possunt, uenenosus, quia ipse mortifere sunt ad cibum hominis, et egestioni hominis comparantur.

Et terra habet sudorem  atque humorem et succum. Sudor enim terre inutiles herbas profert, et humor eius utiles herbas, que comedi possunt et  que ad alios usus hominis ualent. Succus autem eius uindemiam et germinantes arbores producit. Herbe que per laborem hominis seminantur, et paulatim surgunt et crescunt, uelut domestica animalia, que homo in domo sua cum sollicitudine enutrit, per laborem illum, quo ab homine exarantur et seminantur, acerbitatem et amaritudinem succorum suorum amittunt, ita quod humiditas eorumdem succorum qualitatem succi hominis aliquantum tangit, et quo in modo cibis et potibus eius bone et utiles sunt. Herbe autem que, cadente suo semine, absque labore hominis crescunt, et repente ac festinanter ut indomite bestie  surgunt, contrarie  sunt homini ad comedendum, quia homo lactando, comedendo et [crescendo] temperato tempore nutritur, quod in herbis predictis non fit. Sed tamen noxios et infirmos humores in hominibus quedam earum in medicina compescunt.

Omnis autem herba aut calida aut frigida est, et sic crescit, quia calor herbarum animam significat et frigus corpus: et in his secundum genus suum uigent, cum aut in calore, aut in frigore abundent. Si enim herbe omnes calide essent, et nulle frigide contrarietatem utentibus facerent. Si autem  omnes frigide essent, et nulle calide, item hominibus inequalitatem pararent, quia calide frigori et frigide calori hominis resistunt. Et quedam herbe uirtutem fortissimorum aromatum, austeritatem amarissimorum aromatum, in se habent. Unde et plurima mala compescunt, quoniam maligni spiritus hec faciunt et in indignationem habent. Sed et quedam herbe sunt, que uelut spumam elementorum in se habent, in quibus homines decepti fortuita sua querere conantur; et has diabolus amat, et se his admiscet.



CAPITULA.
 [** 1Kb]
TriticumMandragoraReimanMuseta[* 1Kb]SpicaHartz

I
Siligo 	II
Auena 	III
Ordeum 	IIII
Spelta 	u
Pisa 	uI
Faba 	uII
Lens 	uIII
Hirse 	IX
uenich 	X
Hanff 	XI
Bato 	XII
Balgon 	XIII
Cituar 	XIIII
Ingeber 	Xu
Pyper 	XuI
Komel 	XuII
Bertram 	XuIII
Liquiricium 	XIX
Cynamomum 	XX
Nux muscata 	XXI
Rosa 	XXII
Lilium 	XXIII
Psilium 	XXIIII
Spica 	XXu
Cubebo 	XXuI
Gariofiles 	XXuII
Cristiana 	XXuIII
Lunckewurtz 	XXIX
Hirtzunge 	XXX
Entiana 	XXXI
Quenula 	XXXII
Andron 	XXXIII
Hirtzsibam 	XXXIIII
Lauendula 	XXXu
Fenigrecum 	XXXuI
Sysemera 	XXXuII
Pefferkrut 	XXXuIII
Scherling 	XXXIX
Ganfora 	XL
Anfora 	XLI
Huszwurtz 	XLII
Schickwurtz 	XLIII
Wuntwurtz 	XLIIII
Sanicula 	XLu
Heilheubt 	XLuI
Farn 	XLuII
Haselwurtz 	XLuIII
Herba Aaron 	XLuIIII
Humela 	L
Woolffswurtz 	LI
Dolo 	LII
Danwurtz 	LIII
Brackewurtz 	LIIII
Funffblat 	Lu

LuI
Winda 	LuII
Boberella 	LuIII
Binsuga 	LIX
Sonwirbel 	LX
Huppo 	LXI
Lilim 	LXII
Selba 	LXIII
Ruta 	LXIIII
Ysopus 	LXu
ueniculum 	LXuI
Dille 	LXuII
Petrosilinum 	LXuIII
Apium 	LXIX
Kirbela 	LXX
Pungo 	LXXI
Crasso 	LXXII
Burncrasse 	LXXIII
Wurtzel 	LXXIIII
Bachmintze 	LXXu
Maior mintza 	LXXuI
Minor mintza 	LXXuII
Romische mintza 	LXXuIII
Alleum 	LXXIX
Alsla 	LXXX
Porrum 	LXXXI
Onlauch 	LXXXII
Omnis lauch 	LXXXIII
Kole 	LXXXIIII
Wieszgras 	LXXXu
Kurbesza 	LXXXuI
Stutgras 	LXXXuII
Pedema 	LXXXuIII
Ruba 	LXXXIX
Retich 	LXXXX
Latheca 	LXXXXI
Wilde latheca 	LXXXXII
Senff 	LXXXXIII
Synape 	LXXXXIIII
Alant 	LXXXXu
Papauer 	LXXXXuI
Babela 	LXXXXuII
Cletta 	LXXXXuIII
Distel 	LXXXXIX
Urtica 	C
Wegerich 	CI
Minna 	CII
uiola 	CIII
Melda 	CIIII
Ganderebe 	Cu
Stawurtz 	CuI
Biboz 	CuII
Cle 	CuIII
Wermut 	CIX
Bils 	CX

CXI
Doste 	CXII
Garue 	CXIII
Agrimonia 	CXIIII
Dittampnus 	CXu
Metra 	CXuI
Musore 	CXuII
Swertula 	CXuIII
Mirredich 	CXIX
Adich 	CXX
Nachtschade 	CXXI
Bingula 	CXXII
Wullena 	CXXIII
Gamandria 	CXXIIII
Centaurea 	CXXu
Poleya 	CXXuI
Beonia 	CXXuII
Battenia 	CXXuIII
Sichterwurtz 	CXXIX
Basilia 	CXXX
Bebinella 	CXXXI
Alba sichterwurtz 	CXXXII
Ageleia 	CXXXIII
Frideles ouga 	CXXXIIII
Springwurtz 	CXXXu
Berwurt 	CXXXuI
Steinbrecha 	CXXXuII
Ugera 	CXXXulII
Grintwurtz 	CXXXIX
Liebestuckel 	CXL
Ebich 	CXLI
Ybisca 	CXLII
Denemarka 	CXLIII
Nabeta 	CXLIIII
Cranchsnabel 	CXLu
Consolida 	CXLuI
Byeruerwurtz 	CXLuII
Grensnig 	CXLuIII
Morcrut 	CXLIX
Gensecrut 	CL
Linsano 	CLI
Hunsarem 	CLII
Nyesewurtz 	CLIII
Gechte 	CLIIII
Ysena 	CLu
Satereya 	CLuI
Woulfesglegena 	CLuII
Simesz 	CLuIII
Qunckus 	CLIX
Meglana 	CLX
Dornella 	CLXI
Scharleya 	CLXII
Storcksnabel 	CLXIII
Benedicta 	CLXIIII
Risza 	CLXu

CLXuI
Bircwurtz 	CLXuII
Astrentia 	CLXuIII
Ertpeffir 	CLXIX
Waltpeffir 	CLXX
uickbona 	CLXXI
Kichgera 	CLXXII
Wisela 	CLXXIII
Wichim 	CLXXIu
Semen lim 	CLXXu
Balsamita 	CLXXuI
Stritgras 	CLXXuII
Stimir 	CLXXuIII
Agrestis lactuca 	CLXXIX
Berla 	CLXXX
Pasonata 	CLXXXI
Berich 	CLXXXII

CLXXXIII
De diuersitate fungorum Moyses 	CLXXXIu
Wizwurtz 	CLXXXu
Ale 	CLXXXuI
Thus 	CLXXXuII
Mirra 	CLXXXuIII
Balsamum 	CLXXXIX
Mel 	CXC
Ezucker 	CXCI
Lac 	CXCII
Butirum 	CXCIII
Sal 	CXCIu
Acetum 	CXCu
Merada 	CXCuI
Oua 	CXCuII
Pix 	CXCuIII

CXCIX
Sulfur 	CC
Semperuiua 	CCI
Brionia 	CCII
Polipodium 	CCIII
uehedistel 	CCIu
Sitaria 	CCu
Weyth 	CCuI
Hymelsluszel 	CCuII
Maior hufflatich 	CCuIII
Minor hufflatich 	CCIXII
Plionia 	CCX
Rasela 	CCXI
Dorth 	CCXII
Cardo 	CCXIII




INCIPIT LIBER PRIMUS



CAP. I.---DE TRITICO  [In edit., II, 1].


Triticum calidum est, et plenus fructus, ita quod in eo nullus defectus est; et cum recta farina de tritico fit, tunc panis ex eadem farina factus sanis et infirmis bonus est, et rectam carnem et rectum sanguinem in homine parat. Sed qui donst medullam, id est simelam griesz, ab eadem farina excutit, et de eodem donft panes facit, panis ille infirmior et debilior est quam si ex ipsa de recta farina factus esset, quia donft [eadem medulla ed.] uires suas aliquantum perdet, et plus de slim [plus liuoris ed. et sic infra] in homine parat, quam ipsa recta farinatritici. Qui autem triticum absque integris granis coquit, et non in molendino tritum, et sic uelut alium cibum comedit, iste nec rectum sanguinem,  nec rectam carnem in se parat, sed multum slim, ita quod uix digeritur; et sic infirmo omnino non ualet, etiamsi sanus hoc comestum superare poterit. Sed tamen si quis uacuum cerebrum habet, et ob hoc ita in amentia fatigatur, uelut freneticus sit, accipe integra grana tritici  , et ea in aqua coque, et deinde eisdem granis de aqua ablatis totum caput illius calidis circumpone, et pannum desuper liga, et sic cerebrum illius de succo illo replebitur, et uires suas et sanitatem recipiet; et hoc fac usque dum ille ad mentem suam redeat. Et qui in dorso et in lumbis dolet, grana tritici in aqua coquat, et ita calida super locum illum ponat ubi dolet, et calor tritici uires illius pestis fugabit.

 [Si autem canis dentibus hominem mordet, ille pastam farine simile, cum albugine oui paratam accipiat, et super morsum canis per tres dies et totidem noctes ponat, ut eumdem uenenosum morsum extrahat; qui morsus de halitu illius uenenosior  est quam alterius animalis; postea pastam auferat, et millefolium cum albugine oui contundat, et super eumdem morsum per tres aut duos dies ponat et postea auferat, et deinde unguentis sanet ut aliud uulnus sanari solet. Add. ed.]



CAP. II.---DE SILIGINE  [II, 2].

Siligo calida est, sed tamen frigidior est tritico, et multas uires habet. Panis autem ex ea factus, sanis hominibus bonus est et eos fortes facit; et illis qui pingues carnes habent, bonus, quoniam carnes eorum minuit, sed tamen eos fortes facit. Sed illis qui frigidum stomachum habent, et multum ex hoc infirmantur, contrarius est, quoniam ipsorum debilitas illum ad digestionem superare non ualet, et ideo plurimam tempestatem in eis parat, quia  eum uix digerere possunt.

[Qui autem glandes in corpore suo habet, cuius cunque generis sint, siligineum panem ad ignem calefactum, uel de fornace calidum allatum et ruptum super glandes ponat, et calor uirium eius illas consumit et euanescere facit: et hoc faciat usque dum euanescant. Et si quis scabiem in capite habet, crustam siliginei panis in puluerem redigat, et puluerem ibi immittat, quia hoc malum aufert. Et post tres dies eumdem locum oleo oliue inungat, quoniam illud calidum est, et sanat. Sic autem faciat usque dum sanetur. Et si cancri, scilicet gracillimi uermiculi, carnem hominis comedunt, calida mica panis superponatur; et hoc sepe faciat, et de calore illius peribunt. Add. ed.]



CAP. III.---DE AuENA  [II, 3].


Auena calida acuti gustus existit et fortis fumi  , et letus ac sanus cibus est sanis hominibus, et letam mentem ac purum et clarum intellectum eis parat, atque bonum colorem ac sanam carnem eis  facit. Et illis qui aliquantulum et modice infirmantur bona est, tam in pane quam in farina ad comedendum, et eos non ledit. Istis autem qui multum infirmi et frigidi sunt ad comedendum non ualet, quia auena semper calorem querit. Et si iste aut panem aut farinam auene comederit, in uentre ipsorum se simul wollent  et slim  in eis pararet, atque uires eis non daret, quoniam frigide sunt. Sed qui uirgichtiget est [paralysi fatigatur ed.], et inde diuisam mentem ac uanas cogitationes habet, ita quod sic aliquantulum amens efficitur, in asso balneo, cum auena in aqua in qua cocta est, ignitos lapides perfundat, et hoc sepe faciat, et ad se reuertetur, et sanitatem recipiet.



CAP. Iu.---DE HORDEO  [II, 4].


Hordeum frigidum est, ita quod frigidius et debilius est prefatis frugibus; et si comedatur aut in pane aut in farina, tam sanos quam infirmos ledit, quia tantas uires non habet ut cetera genera frugum. Sed infirmus qui iam toto corpore deficit, hordeum in aqua fortiter coquat, et aquam illam in dolium fundat, et in ipsam balneum recipiat, et hoc sepe faciat dum sanetur, et carnes corporis sui recipiet, et ad sanitatem perueniet. Et qui etiam tam ualde infirmatur quod panem comedere non potest, hordeum et auenam equali pondere recipiat, et modicum feniculi addat, et simul in aqua coquat, et, postquam coquitur, succum illum  per pannum colat, et ipsum, uelut ius pro comestione panis, bibat, et hoc faciat dum conualescat. Sed qui in facie duram et asperam cutem habet, et que de uento faciliter se schebet [in asperitatem ducitur ed.], hordeum in aqua coquat, et tunc cum aqua illa per pannum colatum et temperate calida in facie leniter se lauet, et cutis eius sibi lenis et suauis erit, et pulchrum colorem habebit. Et si caput hominis infirmum est, ista aqua sepe lauetur, et sanum erit.



CAP. u.---DE SPELTA  [II, 5].

Spelta optimum granum est, et calida, et pinguis et uirtuosa est, et suauior aliis granis est, et eam comedenti rectam carnem facit, et rectum sanguinem parat, atque letam mentem et gaudium in  mente hominis facit; et quomodocunque comedant, siue in pane, siue in aliis cibis, bona et suauis est. Et si quis ita infirmus est quod pre infirmitate comedere non potest, accipe integra grana speltarum, et ea in aqua coque, sagimine addito, aut uitello oui, ita ut propter meliorem saporem libenter comedi possit, et da hoc infirmo comedendum, et eum, ut bonum et sanum unguentum, interius sanat.



CAP. uI.---DE PISA  [II, 6].

Pisa frigida et aliquantulum flegmatica existit.  Pulmonem aliquantulum demphet [deprimit ed.]. Sed tamen homini qui calide nature est bona est ad comedendum, et ferocem illum facit. Ille autem qui frigide nature est, infirmis non ualet, quia in comestione in eo mulslim parat.

[Pisa etiam omnibus infirmitatibus nociua est, nec ullas uires in se habet ut infirmitates expellat. Attamen qui de superfluo suo flegmate in fronte capitis dolet, pisam albam dentibus masticando terat, et hanc purissimo melle contemperet, et sic temporibus apponat et ligamine comprimat; et sic faciat usque dum melius habeat. Sed et qui uiscera interius infirma habet, ius pise calidum sepe sorbeat, et melius habebit. Add. ed.]



CAP. uII.---DE FABA  [II, 7].

 Faba calida est, et sanis et fortibus hominibus bona est ad comedendum, et est melior quam pisa. Nam si infirmi fabam comedunt, eos non multum ledit, quia tantum liuorem et slim in eis non parat sicut pisa facit. Farina enim fabe bona est et utilis tam infirmo quam sano homini, quia leuis est et faciliter digeri potest. Sed qui in uisceribus dolet, fabam in aqua coquat, modico sagimine aut oleo addito, et separata faba, soff  eius calidum sorbeat, hec sepe faciat, et eum interius sanat.

[Et qui ebullientem dolorem, et scabiem, ac ulcera, cuiuscunque nature sint, in carne sua habet, farinam fabe accipiat, et modicum de puluere seminis  feniculi addat, et hec cum minima farinula tritici in aqua contemperet, ut coherere possit; et sic tortellos, aut ad ignem, aut ad solem paret, et eos desuper sepe ponat, et dolorem illius extrahet et sanabitur. Add. ed.]



CAP. uIII.---DE LENTE  [II, 8, 9].

Lens frigida est, et comesta nec medullam hominis, nec sanguinem, nec carnem eius auget, nec uires ei tribuit, sed tantum satiat uentrem, et uanitate implet; infirmos humores ad procellam in hominibus excitat.

[Si cui macule scabiei, et immundi crines, qui radicem ulcerum in se habent, in capite hominis crescunt, lentem super ignito lapide in puluerem leniter redigat, et concham testudinis cum liuore,  que in ea est, in puluerem redigat, et equo pondere pulueri lentis addat, et super maculas ponat; et liuorem eiusdem doloris absterget, et sic sanabitur.---Cap. IX.---De uichbona.---uichbona frigida est. Qui in uisceribus dolet, ita ut quasi interius intumescat, uichbonam in farinam redigat, et huic modicum panis in puluerem redacti addat, et modicum seminis feniculi, seu de succo leuistici, et ita cum aqua uelut cibum coquat et aliquantum calidum comedat; et hec sepe faciat, et infirma uiscera sanat. Add. ed.]



CAP. IX.---DE HIRS  [II, 13].


Hirs frigidum est, modicum calidum est, quia nec sanguinem, nec carnem auget in homine, nec uires eis tribuit, sed tantummodo uentrem eius implet, et tantum famem in eo minuit quia gustum refocillationis non habet. Sed et cerebrum hominis aquosum facit. Et stomachum eius tepidum ac tardum parat, et humoribus qui in homine sunt procellam incutit, et est fere ut unkrut, nec sanum homini ad comedendum.



CAP. X.---DE uENICH  [II, 14].

uenich frigidum est, et modicum calorem habet, et parum ualet, quia modicam refocillationem habet, et modicas uires comedenti tribuit, sed tamen eum non ledit, quantum milium illum ledere solet,  nec etiam malos humores et pestes in homine commouet tam ualide, ut milium facit. [Qui autem ardentes febres habet, uenich in uino coquat et uinum illud calidum sepe bibat, et curabitur. Ad. edd.]



CAP. XI.---DE HANFF  [II, 16].

Hanff [Cannabus ed.] calidum existit, et cum er nec multum calidus nec multum frigidus est crescit, et ita etiam natura ipsius est, et semen eius sanitatem habet, et sanabile est sanis hominibus ad comedendum, et in stomacho eorum leue est et utile, ita quod slim de stomacho eius aliquantulum aufert, et faciliter digeri potest, atque malos humores minuit, et humores bonos fortes facit. Sed tamen qui in capite infirmus est et qui uacuum cerebrum habet, si hanff comederit, illum facile aliquantulum  dolere facit in capite. Illum autem, qui sanum caput habet et plenum cerebrum in capite, non ledit. Sed qui ualde infirmatur, illum etiam in stomacho aliquantulum dolere facit. Eum autem, qui moderate infirmus est, comestum non ledit.

[Qui autem frigidum stomachum habet, cannabum in aqua coquat, et expressa aqua, panniolo inuoluat; et ita calidum stomacho sepe superponat: et illum confortat, et loco suo restituit. Et qui etiam uacuum cerebrum habet, si cannabum comederit, aliquantum in capite dolere facit; sed sanum caput et plenum cerebrum non ledit. Pannus quoque ex cannabo factus ad ulcera et uulnera liganda ualet, quia calor in eo temperatus est. Add. ed.]



CAP. XII.---DE RATDE  [II, 64].


Ratde [Zizania ed.] calida et sicca est, et nulli homini in cibo ualet, quia inde dolorem haberet. Pecoribus autem nec prodest, nec multum obest. Si quis autem in capite ulcera habet, ita tamen quod scabies non sit, ratden tundat et tunso assum lardum commisceat, et cum illo ulcera, que in capite sunt, sepe perungat, et ulcera sua emordet, ac sanatur. Sed et radten tunde et mel ei commisce; et ubi multe musce sunt, in parietem linias, id est striche, et musce, que ex hoc gustauerint, infirmabuntur, et cadent et deficient.



CAP. XIII.---DE GALGAN  [II, 17].


Galgan [Galanga ed.] totum calidum est, frigiditatem in se non habet et uirtuosum est. Homo, qui ardentem febrem in se habet, galgan puluerizatum et puluerem istum in fonte bibat, et ardentem febrem exstinguet. Et qui in dorso aut in latere de malis humoribus dolet, galgan in uino welle et calidum sepe bibat, et dolor cessabit. Et qui in corde dolet, et cui in corde unmecht, ille mox de galgan comedat satis, et melius habebit.

[Homo quoque qui fetentem halitum patitur, qui ad pulmonem transit, ita ut etiam aliquando raucam uocem habeat, galangam et feniculum equali pondere accipiat, et bis tantum de nuce muscata et de piretro, ut istorum duorum est, et hec  puluerizet, et simul commisceat, et de puluere isto ad pondus duorum nummorum cum tenui buccella panis quotidie ieiunus comedat; et mox modicum calidi uini bibat, et alias nobiles herbas, que bonum odorem habent, tam pransus quam ieiunus, frequenter comedat, ut bonus odor earum fetentem halitum compescat.

Qui uero quolibet modo in pulmone dolet, pingues carnes deuitet, et a cibo qui multo sanguine perfusus est et incocto cibo se abstineat, quia tabem circa pulmonem faciunt. Sed et pisam, et lentem, cruda poma, cruda olera, nuces et oleum deuitet, quoniam liuorem pulmoni inferunt. Quod si carnes comedere uult, macras comedat; et si caseum, non coctum, nec crudum, sed aridum comedat, quia  mali liuores in eo sedati sunt. Et si oleum comedere uult, modice comedat, ne inde pulmoni liuores contrahat. Aquam uero non bibat, quoniam circa pulmonem liuorem parat. Sed et nouum mustum, quod nondum in feruore ebulliendo sordes eiecit, non bibat quia nondum purgatum est. Ceruisia autem eum non multum ledit, quoniam cocta est. uinum uero bibat, quoniam bono calore suo pulmonem iuuat; et ab humida et a nebulosa aura se obseruet, quia hec humiditate sua pulmonem ledit. Si mali humores in uisceribus et in splene hominis superabundauerint, et cordi multas passiones per melancholiam intulerint, ille galangam et piretrum equali pondere accipiat, et album piper ad quartam  partem unius istorum; uel si album piper non habuerit, accipiat pfeffertruch quater tantum ut albi piperis est, et hec in puluerem redigat. Deinde farinam fabe tollat, et ei predictum puluerem addat, atque hec omnia cum succo fenugreci, absque aqua et uino, alioque liquore commisceat. Quo facto, ex omnibus his tortellos paret, et eos ad calorem solis exsiccet; unde in estate, dum solem habere potest, eos faciat, quatenus in hieme eos habeat. Deinde eosdem tortellos tam pransus quam ieiunus comedat. Postea liquiricium tollat, et quinquies plus de feniculo et zuccaro, ad pondus liquiricii,  et modicum mellis, et ex his potum faciat, et tam pransus quam ieiunus contra dolorem cordis bibat. Sed et homo cui flegma fumum in capite facit, et auditum eius confundit, galangam accipiat, et ad eius tertiam partem ale et origani, bis tantum ut galange, et folia persici, eiusdem ponderis ut origani est; et ex his puluerem faciat et eo tam pransus quam ieiunus quotidie utatur. Qui autem in pectore, in corde, et in splene dolet, et qui stomachum de flegmate infrigidatum habet, galangam accipiat, et bis tantum origani, et semen apii ponderis ut origanum est, et parum albi piperis; et hec in puluerem redigat, et huic modicum cocti mellis addat, et inde electuarium faciat, ita ut illud absque repentino feruore leniter coquatur; et idem  electuarium sepe comedat; et puro, leni et bono uino frequenter utatur. Sed et qui a paralysi fatigatur, galangam accipiat, et ad eius medietatem nucem muscatam, et spicam ad medietatem nucis muscate, et githerut, et leuisticum equalis ponderis, sed utriusque singillatim plus quam spice; et his saxifricam et polypodium equalis ponderis addat; sed eorumdem duorum simul tantum erit quantum quinque superiorum; et hec in puluerem simul redigat. Et si sanus, puluerem istum in pane comedat; si autem infirmus, inde electuarium faciat, et comedat. Add. ed]



CAP. XIu.---DE ZITUAR  [II, 18].

Zituar temperate calidus, et magnam uirtutem in se habet. Nam homo, qui in membris suis tremet,  id est bibet, et in quo uirtus deficit, zituar in uinum incidat et parum minus galgan addat, et hoc cum modico melle in uino coquat, et sic calidum, id est melch bibat, et tremor ab eo abscedit, et uirtutem recipit. Et qui multam saliuam et multas spumas in se habet, zituar puluerizet et puluerem istum in panniolum liget, et ita in uasculum, aqua infusa, ponat, ut aqua saporem inde habeat, et sic in aqua per noctem dimittat, ac ieiunus in mane sepe bibat, et saliua et spuma cessabit. Sed qui in capite multum dolet, cum eodem puluere in panno ligato et in aqua madefacto frontem et tempora madefaciat, et melius habebit. Et cui stomachus malis cibis repletus est et multum grauatus est, zituar puluerizet, et  cum puluere isto et modica farina simile et aqua tortellum faciat, et eum in sole aut in fornace fere frigidata coquat, et tunc eumdem tortellum in puluerem redigat, et puluerem istum ieiunus in manu sua sepe lingat, id est lecke, ac etiam [cum] ad dormitum uadit per noctem stomachus eius molestet  .



CAP. Xu.---DE INGEBER  . [II, 19].

Ingeber [Zinziber ed.] ualde calidum est et diffusum, id est zufloszlich, et sano et pingui homini comestum obest, quia eum inscium et ignarum ac tepidum et lasciuum facit. Sed qui in corpore aridus  est, et iam fere deficit, ingewer puluerizet, et in suffen puluerem istum ieiunus modice sumat, et etiam cum pane eius interdum modice comedat, et meliorabitur. Sed mox, cum melius habuerit, eum amodo non comedat, ne inde ledatur. Et qui ulcerosus, id est suerecht, et turbidos oculos habet, ingeber puluerizet et puluerem istum in pannum liget, et in uinum ponat, ut uinum inde atrum, id est zanger, fiat, et in nocte cum dormitum uadit, circa palpebras et oculos liniat de uino isto; et si modicum ex eo oculos intrauerit, non nocebit; et ita eyther [ulcerosum uenenum ed.] et turbulenciam de oculis aufert. [Quia dum homo uisum oculorum habet, oculis sic subuenire potest; postquam autem uisum perdiderit, oculis hoc modo prodesse non poterit. Et  cui oculi caligant, succum rute et hysopi equali mensura accipiat, et huic ter tantum de predicto uino addat, et hoc in ereum uas fundat, ut in illo uirtutem suam retineat; et ad noctem, cum dormitum uadit, oculos et palpebras exterius cum illo circumliniat; et si oculos interius aliquantulum tetigerit, non eos nocebit; et hoc sepe faciat, et caliginem oculorum fugabit. Sed et qui constipationem in stomacho et in uentre patitur, zinziberum puluerizet, et cum modico succo ancuse puluerem istum commisceat, et ex eodem puluere, et farina fabe tortellos faciat, et eos in fornace, qui iam in calore ignis aliquantum cessauit, coquat. Et sic tortellos istos tam pransus quam ieiunus sepe comedat, et feditatem stomachi minuit, et  hominem confortat. Item homo qui in stomacho quemlibet dolorem patitur, zinziber, et bis tantum galange, et zituaris ad mediam partem puluerizet, et post cibum puluerem istum in uinum ponat; et sic bibat, et etiam ad noctem, cum dormitum uadit; et sic sepe faciat, et in stomacho melius habebit. Add. ed.]

Et si quis citerdrose in corpore suo habet, de eodem predicto puluere ligato in panno in aceto ponat, et modicum uini, si habet, addat, ne nimis acrum, id est zanger fiat, et cutem cum panno illo et puluere locum illum ubi citerdrose sunt in eo liniet, et sanabitur.

[Homo autem quem uich fatigat, modicum zinziberi  et plurimum cinnamomi accipiat et hec puluerizet. Deinde tollat saluie minus quam zinziberis et feniculi plus quam saluie, et tanaceti plus quam saluie, et hec in mortario ad succum terat, et per pannum colet. Deinde mel modice in uino coquat, et ei parum albi piperis addat; uel si illud non habuerit, parum de nimmolo, et predictum puluerem et predictum succum immittat. Postea merlinsen sumat, et tormentille bis tantum, et synape, quod in campo crescit, tantum ut tormentille, sed minus quam merlinsen sit; et hec in mortario ad succum terat, et in saccellum ponat,  et prefatum mellitum et puluerizatum uinum superfundat, et ex his clarum potum faciat. Qui autem predictum dolorem patitur, potum istum quantum uno halitu bibere potest ieiunus bibat, et simili modo ad noctem cum se in lectum reponit: et hoc faciat usque dum sanetur. Sed et homo qui potiones facere et sumere uult, zinziberum et dimidiam partem tantum de liquiricio, et tertiam partem de zituare quantum de zinzibero puluerizet et colet; et deinde eumdem puluerem simul penset; postea sumat tantum de zucharo quantum puluis iste pensat. Omnia hec simul penset ad pondus triginta nummorum. Deinde accipiat de purissima farinula simile quantum dimidia testa nucis capit, et tantum lactis citocatie quantum incisa  penna scriptoris in incisione tenere potest, et sic de predicto puluere, et de farina, et lacte citocatie tenuissimam massam, uel tortellum faciat; et hanc massam in quatuor partes diuidat, et ad solem in martio uel in aprili siccet, quoniam in mensibus istis radius solis ita temperatus est quod nec nimis calidus nec nimis frigidus, et ideo sanitatem precipue affert. Quod si in istis mensibus lac de predicta citocatia habere non poterit, ita quod eum oportet differre ad maium: tunc etiam prefato tortello in maio facto, ad solem etiam maii exsiccet, et sic ad opportunum tempus obseruet. Et qui tunc potionem sumere uoluerit, quartam partem de predicta massa ieiunus sumat. Quod si stomachus illius tam fortis et spissus est ut tactum potionis  huius non sentiat, iterum dimidiam partem tertie partis prefati tortelli accipiat, et denuo totam cum lacte citocatie illiniat; et sic iterum in sole siccatam ieiunus sumat. Sed antequam aliquis potionem istam accipiat, si frigus est, se calefaciat, et sic sumat: et postquam eam sumpserit, in lecto uigilando modicum requiescat, et deinde surgens, hac et illac modice deambulet, ita tamen ne frigus patiatur; post solutionem autem, triticeum panem, non siccum, sed in sorbiciuncula intinctum comedat, et pullos gallinarum, et porcinas carnes atque alias suaues carnes edat. Grossum autem panem, et bouinas carnes, et pisces, et alios grossos cibos et assos, exceptis assis pyris, deuitet; et a caseo et a crudis oleribus et pomis se abstineat. uinum autem,  sed tamen modice, bibat et aquam dimittat. Claritatem quoque solis fugiat et sic per tres dies hec obseruet. Add. ed.]



CAP. XuI.---DE PIPERE  [III, 4].

Piper ualde calidum est et aridum, et quamdam precipitationem in se habet, et multum comestum ledit hominem, et pleurisim in eo parat, et humores  in eo destituit, ac malos humores in eo facit. Si quis spleneticus est, et qui cibos in fastidio habet, ita quod eum non libet comedere, iste in aliquo cibo cum pane piper modice comedat, et in splene melius habebit, et fastidium comedendi ponet  .



CAP. XuII.---DE KUMEL  [II, 20].

Kumel [Cyminum ed.] temperati caloris est et siccum; homini qui danphet bonum et utile et sanum est ad comedendum, quocunque modo comedatur; sed illum ledit qui in corde dolet, si comederit [quia cor perfecte non calefacit, quod semper calidum esse debet add. ed.] Sano autem bonum est ad comedendum, quia bonum ingenium ei parat et temperiem ei infert, qui nimis calidus est; sed unumquemque ledit, qui infirmus est si comederit, quia  pestem in eo excitat, preter illum qui in pulmone dolet.

[Homo qui coctum uel assum caseum comedere uult, ne inde doleat, ciminum superponat, et sic comedat. Qui uero nauseam patitur, ciminum accipiat, et ad eius tertiam partem piper et bibinellam, uelut quartam partem cimini, et hec puluerizet et puram farinam simile accipiat, et puluerem istum farine huic immittat; et sic cum uitello oui et modica aqua tortellos, aut in calido fornace, aut sub calidis cineribus faciat, et tortellos istos comedat. Sed et predictum puluerem super panem positum manducet, et in uisceribus calidos et frigidos humores, qui nauseam homini inferunt, compescunt. Add. ed.]



CAP. XuIII.---DE BERTRAM  [II, 21].


Bertram [Piretrum ed.] temperati caloris et aliquantum sicci, et eadem temperies pura est, et bonam uiriditatem tenet. Nam sano homini bonus est comestus, quia tabem in eo minuit ac bonum sanguinem in eo auget, et purum intellectum in homine facit. Sed et infirmum, qui iam fere in corpore defecit, ad uires reducit, et in homine nichil indigestum dimittit; sed bonam digestionem illi parat. Et homo, qui multum flecma in capite habet, si eum frequenter comedit, flecma in capite eius minuit. Sed et sepe comestus pleurisim ab homine depellit, et puros humores in homine parat, et oculos eius clarificat. Et quocunque modo comedatur, scilicet  aut siccus aut in cibo, utilis et bonus est tam infirmo quam sano homini. Nam si homo eum frequenter comedit, ab eo infirmitatem fugat et eum infirmari prohibet. Quod autem comestus in ore humiditatem et saliuam educit, hoc ideo est, quia malos humores extrahit, et sanitatem reddit.



CAP. XIX.---DE LIQUIRICIO  [II, 22].

Liquiricium temperati caloris est, et homini claram  uocem parat quomodocunque comedatur, et mentem eius suauem facit, et oculos eius clarificat, et stomachum eius ad digestionem mollificat. Sed et frenetico multum prodest, si illud sepe comedat, quia furorem qui cerebro eius est exstinguit  .



CAP. XX.---DE CYNAMOMO  [III, 3].

Cynamomum etiam ualde calidum est et fortes uires habet, et etiam modicam humiditatem in se tenet; sed calor eius tam fortis quod humiditatem illam deprimit, et qui eum sepe comedit, malos humores in eo minuit ac bonos humores in eo parat  .



CAP. XXI.---DE NUCE MUSCATA  [III, 2].

Nux muscata magnum calorem habet et bonum temperamentum in uiribus suis. Et si homo nucem  muscatam comedit, cor eius aperit et sensum eius purificat, ac bonum ingenium illi infert. Accipe quocunque nucem muscatam et equali pondere cynamomi et modicum gariofiles, id est nelchin, et hec pulueriza, et tunc eum puluere isto ac cum simila farine et modica aqua tortellos fac, et eos sepe comede, et omnem amaritudinem cordis et mentis tue sedat, et cor tuum et obtusos sensus tuos aperit, et mentem tuam letam facit, et sensus tuos purificat, ac omnes nociuos humores in te minuit, et bonum succum sanguini tuo tribuit, et fortem te facit  .



CAP. XXII---DE ROSA  [II, 76].

Rosa frigida est, et idem frigus utile temperamentum in se habet. In mane aut orto iam die, folium rose tolle, illud oculis tuis superpone, humorem,  id est trieffen eius extrahit, ac eos clarificat. Sed et qui modica ulcera in corpore suo habet, eis folia rose superponat, et liuorem illis extrahit  . Sed et rosa ad potiones et ad unguenta atque ad omnia medicamenta ualet, si eis addatur; et tanto meliora sunt, si eis aliquantum de rosa additum fuerit, quamuis parum, hoc est de bonis uiribus illius, ut predictum est.



CAP. XXIII.---DE LILIO  [II, 77].


Lilium plus frigidum quam calidum est. Accipe ergo caput radicis lilii, et illud cum ueteri aruina fortiter tunde, et tunc in patella zulasse, et sic in uasculum pone; et deinde qui albam lepram, scilicet quedick, habet, cum eo frequenter unge, prius calefacto unguento, et sanabitur. Sed rubea lepra de simili curari potest.

Et qui uzslecht habet, caprinum lac sepe bibat, et uzslechte ab eo perfecte exeant; et tunc stam et folia liliorum accipiat, et ea tundat, ac succum eorum exprimat, et eumdem succum eorum cum farina insimul knede, et ubi in corpore ab uzslecht dolet, semper ungat; sed tamen antequam hoc unguento se ungat, lac caprinum semper bibat. Odor etiam  prime eruptionis, id est blut, liliorum, ac etiam odor florum eorum cor hominis letificat ac rectos cogitatus ei parat  .



CAP. XXIu.---DE PSILLIO  [II, 78].

Psillium frigide nature est, et in illa frigiditate dulce temperamentum habet; et qui illud in uino coquit, et uinum ita calidum bibit, fortes febres, id est fiber, ab eo compescit. Et oppressam mentem hominis per dulce temperamentum suum letificat, et cerebrum eius tam frigore quam temperamento suo ad sanitatem iuuat et confortat. Sed et qui febres in stomacho habet, psillium in uino coquat, et uino effuso, psillium illud in pannum ponat, et ita calidum super stomachum suum liget, et febres  de stomacho suo fugabit.



CAP. XXu.---DE SPICA  [II, 79].

Spica calida et sicca, et calor eius sanus est. Et qui spicam cum uino coquit, uel, si uinum non habet, cum melle et aqua coquat, et ita tepidum sepe bibat, et dolorem iecoris et pulmonis, et dumphedinem in pectore eius mitigat, et scientiam puram ac purum ingenium facit.



CAP. XXuI.---DE CUBEBO  [II, 23].


Cubebo calidum est, et calor ille temperamentum in se habet, et etiam siccum est. Et si quis cubebo comedit, indignus ardor ille, qui in ipso est, temperatur; sed et mentem eius letam parat ac ingenium et scientiam illius puram facit, [quoniam utilis et temperatus calor eius indignos ardores libidinis, in quibus fetidi et limosi liuores latent, exstinguit, et mentem hominis et ingenium eius accendendo clarificat. Add. ed.]



CAP. XXuII.---DE GARIOFILES  [II, 24].

Gariofiles nelchin ualde calidum est, et etiam quamdam humiditatem in se habet qua se suauiter extendit ut ipsa suauis humiditas mellis. Et si quis in capite dolet, ita quod ei caput dumet, uelut surdus  sit, gariofiles sepe comedat, et dume que in capite est minuit. Et cum infirma uiscera aliquando in homine tumescunt, tunc multoties fit quod tumor ille uiscerum hydropem morbum in eo crescere facit. Unde iam cum hydropis in homine crescere incipit, ille gariofiles sepe comedat, et illa uitium morbi compescunt, quia uirtus eorum in uiscera hominis illius transit ac tumorem eorum minuit, et hydropem morbum sic fugat, nec eum ulterius crescere permittit  . Sed et calor medulle hominis multoties exsudat, podagram in eo parat. Que cum iam in homine crescere incipit, si tunc ille sepe gariofiles comedit, uirtus eorum in medullam hominis illius uadit et prohibet ne podagra crescat et ne ulterius in eo procedat, cum iam in  initio est  . [Et qui singultum patitur garyofillum frequenter manducet. Sed et zituar pransus frequenter comedat, et hec etiam per mensem unum faciat. Add. ed.]



CAP. XXuIII.---DE CRISTIANA  [II, 25].

Cristiana et igneum calorem et frigiditatem in se habet. Et homo, in quo pessimi et mortiferi humores eriguntur, ita quod in aliquo membro eius ebulliunt, sic quod dicunt freischlich , cristianam semper comedat, et meliorabitur. Sed et qui quartanas habet, eam in ipso accessu earum comedat, et melius habebit. Et qui de gicht ualde fatigatur, in ipsa fatigatione comedat, ac meliorabitur. Et qui ardentes febres habet in stomacho,  eam in uinum incidat, et uinum hoc calefaciat, et ita calidum bibat, et curabitur.



CAP. XXIX.---DE LUNCKWURCZ  [II, 80].

Lunckwurcz frigida est et modicum arida, nec multum ad utilitatem hominis ualet. Sed tamen homo cui pulmo inflatus est, ita quod ipse hustet et quod spiramen uix trahit, lunckwurtz in uino coquat et ieiunus sepe bibat, et sanabitur. Et si  oues eam frequenter comedunt, sane et pingues fiunt, nec etiam lacti earum obest. Et cum pulmo inflatus est, si lunckwurtz in uino coctam sepe bibit, ut prediximus, pulmo eius ad sanitatem recuperatur, quia pulmo naturam ouis fere habet.



CAP. XXX.---DE HIRTZUNGE  [II, 81].

Hirtzunge  calida existit, et iecori ac pulmoni et dolentibus uisceribus ualet. Accipe ergo hirtzunge, et eam in uino fortiter coque, et tunc purum mel adde, et ita iterum tunc fac semel feruere, deinde longum piper et bis tantum cynamomi pulueriza, et ita cum predicto uino fac iterum semel feruere, et per pannum cola, et sic fac luterdranck  , et tam pransus quam ieiunus sepe bibe, et iecori prodest, et pulmonem purgat, atque dolentia uiscera  sanat, atque interiores putredines et slim aufert  . Et iterum hirtzunga in feruente sole aut super calidum laterem suauiter aridam fac, et ita pulueriza, et puluerem istum ieiunus et pransus in manu tua sepe linge, id est lecke, et dolorem capitis et pectoris compescit, atque alios dolores qui in corpore tuo sunt sedat  . Sed et homo qui de aliquo dolore ualde et repente unmechtig, mox et de eodem puluere in calido uino bibat, et melius habebit.



CAP. XXXI.---DE GENTIANA  [II, 80 bis].

Gentiana satis calida exsistit. Qui autem dolorem cordis ita patitur uelut chordis eius uix hereat [uelut cor eius uix subsistat ed.], gentianam puluerizet, et ipsum puluerem in suffen comedat, et cor  eius confortat. Sed et qui fiber in stomacho habet, de eodem puluere in calido uino cum ignito calido calibe calefacto sepe bibat, et stomachus eius de febre purgabitur.



CAP. XXXII.---DE QUENULA  [II, 81 bis].

Quenula  calida est et temperata. Et homo qui infirmas carnes habet corporis, ita quod caro eius uelut scabies uszbluet, quenulam aut cum carnibus aut in muse coctam sepe comedat, et carnes corporis eius interius sanantur et purgabuntur. Sed qui minutam scabiem, id est cleynengriut, habet, quenulam cum noua aruina tundat, et sic ex ea unguentum faciat, et se cum illo ungat, et sanitatem habebit. Et cum cerebrum  infirmum et uelut uacuum est, quenulam puluerizet, et puluerem istum farine simile commisceat in aqua, et ita tortellos faciat, et eos sepe comedat, et cerebrum eius melius habebit.



CAP. XXXIII.---DE ANDRON  [II. 82].

Andron [Marrubium ed.] calida est, et satis de succo habet, et contra diuersas infirmitates ualet. Nam qui surdas aures habet, andron in aqua coquat,  et eam de aqua auferat, et donft [fumum ed.] eius, calidum in aures suas ire permittat, et etiam ita calidam auribus et omni capiti circumponat, et auditum melius capiet. Et qui in gutture infirmatur, andron in aqua coquat, et aquam illam coctam per pannum colet, et bis tantum uini addat, et iterum in patella feruere faciat satis sagiminis addito, et ita sepe bibat, et in gutture sanabitur. Sed et qui tussim habet, feniculum de dille equalis ponderis accipiat, et tertiam partem de andron addat, et hec cum uino coquat, et tunc per pannum colet, et bibat, et tussis cessabit. Et qui infirma et fracta uiscera habet, cum uino andron, de melle satis addito, coquat, et ista cocta in olla dimittat, et infrigidatum sepe bibat, et uiscera sanantur.



CAP. XXXIu.---DE HIRTZSWAM  .


Hirtzswam frigidus et durus est, ac nociuus est homini ad comedendum et pecori, quod nulla infirmitas ledit, quoniam has uires in se habet, quod hominem sanum et sanum pecus intus ulcerat, cum nullam infirmitatem inuenit. Ubi autem tam periculosi humores in homine erumpunt, quod homo in membris suis ita de gicht fatigatur, quasi membra eius frangi uideantur, et si tunc hirtzswam comedit, periculum humorum illorum fugat, et uszbieszet et educit, quoniam natura eius talis est, quod semper frangere solet ubi est, et ita quod fetidum est, effringit, ubi illud inuenit. Sed et pregnantem mulierem cum periculo corporis sui abortire facit, si  eum comederit.



CAP. XXXu.---DE LAuENDULA  [II, 83].

Lauendula calida et arida est, quia modicum succi habet, et homini ad comedendum non ualet, sed tamen fortem odorem habet; et homo qui multos habet pediculos, si lauendulam frequenter odorat, pediculi in eo morientur. Et odor eius oculos clarificat, [quia quamdam uirtutem fortissimorum et etiam utilitatem amarissimorum aromatum in se habet, et ideo etiam plurimas malas res constringit, et ex hoc maligni spiritus exterrentur add. ed.]



CAP. XXXuI.---DE FENUGRAECO  [II, 84].

Fenugrecum plus frigidum quam calidum; et homo qui quotidianas febres habet, que sudorem  sepe de eo educunt, et quem cibus molestat, id est ledit, gramen fenigreci in estate accipiet, et semen eius in uino calefaciat, et illud calidum ieiunus sepe bibat, et melius habebit. Sed qui quartanas febres habet, fenigrecum in aqua coquat, et expressa aqua, illud utrisque pedibus in tibiis sepe ad noctem calidum circumponat, et pannum desuper liget, atque fenigrecum in uino calefactum, ut supra dictum est, sepe bibat, et sanabitur.



CAP. XXXuII.---DE SYSEMERA  .

Sysemera calida existit. Et qui uenenum comedit  aut bibit, accipiat sysemeram et rutham atque bathemam equali pondere, et in mortario tunsis, succum eorum exprimat, et tunc etiam de succo springwurtz bis tantum sumat ut unius istorum est, et predicto succo addat, et simul commisceat, ac ita per pannum colet, et ieiunus bibat. Sed cum bibit, in calido loco sedeat, ne infrigescat, quia si frigus tunc haberet, periculosum ei esset. Et postquam biberit, huneckwurtz bibat, et uenenum per nauseam spumabit, aut per eum in inferioribus locis transibit, et sic liberatur. Et qui multos pediculos habet, sysemeram cum aruina tundat, et simul commisceat, et tunc cum illo circa collum suum et sub assellis suis se ungat, et pediculi morientur, et ille inde non leditur. Sed  homo in quo lepra crescere uidetur, sysemeram in aqua coquat, et sagiminis addat, et sic mus parat, et sepe comedat, et lepram ab eo fugat



CAP. XXXuIII.---DE PEFFERKRUT [II, 26].

Pefferkrut calida et humida est, et eadem humiditas temperamentum in se habet, et sanis et infirmis bona et utilis est ad comedendum. Et illud quod sur, id est amarum, in ea est, hominem interius non mordet, sed eum sanat. Et homo qui debile cor et infirmum stomachum habet, eam crudam comedat, et illum confortat. Sed et tristem mentem qui habet, si eam comedit, eum letum facit; et etiam comesta oculos hominis sanat et clarificat.



CAP. XXXIX.---DE SCHERLING  [II, 85].


Scherling calida est, et periculum in se habet, ita ut si homo eam comederet, omnia et bene ei recte instituta in sanguine et in humoribus eius destrueret, et malas inundationes in eo faceret, que ad modum procelle inquietudines in aqua parant; et postquam hec procella cessaret, pessimos liuores et pessimas infirmitates in homine relinqueret. Sed ille, qui contis et fustibus ualde percussus est, aut qui de aliqua altitudine cecidit, ita quod caro et membra eius contrita sunt, scherling in aqua coquat, et expressam aquam illam super membra in quibus dolet, ponat, et pannum desuper ligat, et sic humores qui illic collecti sunt,  dissipabit, quia scherling quoque dissipare solet. Et etiam homo, qui a stosze aut ictu, aut iactu inter cutem et carnem intumet, scherling in aqua calefaciat, et eam super tumorem liget, et tumorem fugabit. Qui autem in aliquo membro de aliqua infirmitate de se ipso tumet, ad tumorem illum expellendum, scherling non ualet, quia si super illum poneretur, humores illos, qui per infirmitatem ulcerum procedere et de carne exire deberent, introrsum in homine cum periculo redire compelleret  .



CAP. XL.---DE GANPHORA  [III, 9].


Ganphora, scilicet gummi, puram frigiditatem in se habet, sed arbor, de qua ganphora sudat, acutam et mundam; et si quis homo ganphoram simplicem comederet et non temperatam cum his herbis, tunc ignis qui in homine est, a frigore illius impeditur. Et etiam frigus, quod in homine est, uirtute eius irruit, ita quod homo ille uelut lignum, quod olemechte est, ita quod nec frigidus nec calidus in corpore suo. Et ideo nullus homo eam simplicem comedat. Accipe autem ale et mirrham pondere pari, et de ganphora modicum minus quam de uno istorum sit, et hec in patella fac simul confluere, id est zulasze, et modicum wilde lactuca adde, et tunc de his cum farina simile tortellas fac, aut  super lapidem ab igne calefactum sicca, aut eas in sole sicca, et siccatos ut puluerem tere, ac de puluere isto in calida hunigwurtz modicum sepe ieiunus sume; et si sanus et fortis es, sanior et fortior mirabiliter eris, et uires tue isto modo constituentur; et si infirmus es, miro modo te attollit et confortat, uelut sol turbidum diem illuminat.



CAP. XLI.---DE AMPHORA  [II, 27].

Amphora nec calida nec frigida in recta mensura, unde homini ad comedendum non ualet, qui contra naturam eius sollicitus est. Et si homo illam comederet, eum tristem faceret, et naturam eius in iniustam mensuram in uisceribus ipsius diffunderet; sed ad pabulum pecoribus et bobus utile  est, [quoniam quod in ea debile est ad uires hominis, hoc uiribus pecorum utile est add. ed.].



CAP. XLII.---DE HUSZWURTZ  [II, 86].

Huszwurtz frigida est, et utilis non est homini ad comedendum, quia pinguis nature est; nam si quis homo eam comederet qui sanus in genitali natura esset, totus in libidine arderet, quod uelut amens fieret. Et si quis masculus in semine suo aridus esset, ita quod absque senio semen in eo deficit, huszwurtz in caprinum lac tandiu ponat, dum tota lacte illo perfundatur, et tunc eum in eodem lacte coquat, aliquibus etiam ouis additis, ut cibus esse possit, et sic aut per tres dies, aut per quinque comedat, et semen eius uires ad gignendum  recipiet et ad prolem florebit. Sed cibus iste hoc modo paratus contra sterilitatem femine non prodest, sed si femina comederit eum, ipsam ad libidinem prouocaret et sterilitatem illi non auferret. Et qui surdus in auribus est, ita quod non audit, lac femine tollat, que masculum peperit, cum iam decem aut duodecim septimane sunt quod filium genuit, et de succo huszwurtz illi addat, atque in aurem illius aut tres aut quatuor guttas molliter instillet et hoc sepe faciat, et auditum recipiet.



CAP. XLIII.---DE STICHWURTZ  [II, 87].


Stichwurtz [Brionia ed.] calida est et inutilis ad usum hominis uelut unkrut, quod inutile est. Et calor eius periculosus est, nisi in loco illo ubi uenenum paratur. Nam si ibi in igne incenditur, ita quod calor et eius odor idem uenenum tangit, uires illius minuit, sicut etiam uinum uires suas amittit, quod per noctem in scypho dimittitur. Et si in ignem mittitur, et uelut rapa assetur, et tunc ita calida ab igne tollitur, et in frusta inciditur, odorem emittit; et odor ille si serpentem aut rubetam tetigerit, eos ita ledit, quod serpens spumat, et quod rubeta inde ita dolet, quod de loco suo fugit. Sed et si odor eius hominem tetigerit, eum dolere facit, nisi rutam prius comederit quia tam  indignos et molestos humores in se habet, quod tam hominem quam prauos uermes occidit. Quod si pedes hominis per ulcera uulnerati sunt, id est uszgebrochen, stichuurtz in aqua coquat, et aqua effusa stichwurtz ita calida super pedes illius, ubi fracti sunt, pone, et eos cum ea bewe; tunc putredinem eorum aufert, et sanabitur



CAP. XLIu.---DE WUNTWURTZ [II, 89].

Wuntwurtz [Frasica ed.] plus frigida quam calida, et tam periculosum succum pre quibusdam aliis herbis habet, sicut etiam aliquis uermis peior et acerbior est pre aliis. Ubi autem homo magna et eminentia ulcera habet in se, id est uszgedroszenser, wuntwurtz in aqua coquat, ac ita calidam super ulcera  illa ponat, et ea sepe hoc modo bewe, et sanabitur. Si autem homo ferro uulneratus est, et si tunc Wuntwurtz uulneri superponit, periculosum est ipsi, quia in superficie cutem exterius repente sanat, et tabem interius dimittit [quia facta ulcera precipitanter exterius contrahit, et sic interius ledit nisi prius aliis bonis aromatibus et unguentis interius curentur add. ed.] Sed si inter cutem et carnem hominis macule et pustule, id est blatern erumpunt, id est uszbrechent, tunc wuntwurtz in aqua coquatur et calida superponatur et ille sanabitur. Et pecoribus similiter fiat, si huiusmodi ulcera habuerint.



CAP. XLu.---DE SANICULA  [II, 90].


Sanicula calida est, et plus munditie in se est, et succus eius suauis et sanus est, id est heylsam, et infirmo stomacho ac infirmis uisceribus ualde bona est. Nam in estate, cum uiridis est, eam radicibus eradica, et in aqua coque, et tunc aquam istam per pannum cola, et deinde huic aque mel et modicum laquiricii adde, et sic fac honigwurtz, et pransus sepe bibe; et de stomacho tuo slim aufert, atque infirma uiscera sanat. Sed et saniculam paulatim in sole sicca, ne uires eius minuantur, quod sol herbarum uires non aufert, cum in eo siccantur  sed ignis  , et siccatam modice pulueriza, ne per totum comminuatur, et puluerem istum ad hyemem serua; et tunc in hyeme uinum cum modico melle et laquiricio feruere fac, id est welle, et puluerem istum in aquam mitte, et ita pransus sepe bibe, et a stomacho slim purgat, et dolentia uiscera ad sanitatem reducit. Qui autem ferro uulneratus est, succum sanicule exprimat, et eum in aqua fundat, et sic pransus bibat; aut si in hyeme est, puluerem eius in aquam mittat, et pransus sepe bibat, et uulnera interius purgat, et paulatim et bene sanat  .



CAP. XLuI.---DE HEYLHEUBT [II, 91].

Heylheubt [Hermodactylus ed.] frigidus est et aridus, et in eo nec salus nec sanitas, et nulli homini ad comedendum ualet, quia si comederet, in  eo defectum bonorum operum faceret atque ariditatem  . Et si quis homo eam comederit, ad modicum et ad breue tempus, caro eius inde quidem [ex erius crescit, quia uis eius interius deficit, que carnem aliquantum extollit quasi crescat, et quod inde etiam suppl. ex ed.] sepe moritur, quia plus uenenum quam sanitas est. Sed si pecus heylheubt comederit, non inde quidem morietur sed tamen tardum et prauum erit.



CAP. XLuII.---DE FARN  [II, 92].

Farn  ualde calida est et arida, et modicum de succo in se habet; sed multam uirtutem in se tenet, et talem scilicet uirtutem, quod diabolus ipsam fugit [et etiam quasdam uirtutes tenet que uirtuti solis assimilantur, quia ut sol obscura  illuminat, sic ipsa fantasias fugat, et ideo maligni spiritus eam dedignantur add. ed.] Et in loco illo, ubi crescit, diabolus illusiones suas raro exercet, et domum et locum, in quo est diabolus, deuitat et abhorret, et fulgura, et tonitrua ac grando ibi raro cadunt, atque in agro ubi crescit, grando raro cadit. Sed et hominem, qui apud se portat, magica et incantationes demonum, atque diabolica uerba et alia fantasmata deuitant. Et si aliqua imago secundum aliquem paratur ad lesionem et ad mortem illius, et si tunc ille farn apud se habet, et nocere non ualet. Nam homo interdum per imaginem maledicitur, ita quod inde leditur et amens fit. Cum enim diabolus hominem in paradiso sibi attraxit,  quoddam signum memoriale in diabolo factum est, quod in eo usque ad nouissimum diem. Et tunc ipse per aliqua uerba, que per deceptiones eius aliquando facta sunt, interdum ab homine aduocatus, signum quod in eo remansit tangitur, et ita ille, prouocatus et electus, multoties per uerba illa aut hominem ledit, aut uoluntatem eius implet, super quem dicuntur. Interdum etiam homo per factam imaginem benedicitur, ita quod ei ad prosperitatem et ad sanitatem prodest. Malum autem  per odium et per inuidiam paratur, et malum malo coniungitur. Et diabolica suggestio coagulationem hominis inspicit, et se ad illam coniungit, et ita semper homini insidiatur, atque sic malum malo coniungitur. Et sicut homo bonam et malam scientiam habet, ita etiam bone et male herbe create sunt ad hominem. Succus autem farn positus est ad sapientiam, et in honestate nature est in significationem boni et sanctitatis; ac ideo omnia mala et magica illa fugiunt et deuitant. Nam in quacunque domo est, ibi uenenum, id est uirgilnisse, et fantasie ad perfectum fieri non possunt. Unde etiam mulier, cum infantem parit, farn illi circumponatur, etiam in cunis infantis circa infantem, et diabolus tanto minus insidiatur, quia cum diabolus  faciem infantis primum inspexerit, illum ualde odit, ac ei insidiatur  . Ad has quoque medicinas ualet: Nam qui uirgichtiget est, farn accipiat, cum uiridis est, et eam in aqua coquat, et in ipsa aqua sepe balneet, gicht cessabit  . Et etiam in estate, cum uiridis est, folia eius super oculos tuos sepe pone et dormi, et oculos tuos purificat et caliginem ab eis aufert. Sed et qui surdus est, ita quod non audit, semen farn in paniolum liget, et ita in aurem sepe ponat cauens ne in caput per aurem intret: auditum recipiet. Et qui uirgichtiget in lingua, ita quod loqui non potest, semen eius super linguam suam ponat, et gicht in lingua cessabit  et loquitur. Sed etiam, si quis homo immemor ac inscius est, semen farn in manu sua tenet, ad memoriam  sui redit, et intellectum recipiet; ita intelligibilis erit, qui unuerstentlich est.



CAP. XLuIII.---DE HASELWURTZ  [II, 95].

Haselwurtz ualde calida est, et periculosam uim in se habet, et eadem timenda est, et ualde atra est, et inde instabilis nature est, ac similis tempestati, quia calor et periculositas eius ad periculum currunt. Et ideo naturam hominis magis destituit, quam ei ad sanitatem prosit. Nam si homini ad comedendum daretur, qui aut sucht ad uidden haberet, aut uergichtiget esset, maiorem dolorem illi inferret; et si pregnans mulier eam comederit, aut morietur, aut infantem cum periculo corporis sui abortiret, aut si eo tempore cum menstrua non  haberet, plus indoleret  .



CAP. XLIX.---DE HERBA AARON  [II, 96].

Herba Aaron nec tepida, nec nimis fortis est, sed equalem et temperatum calorem habet, quemadmodum sol post auroram suauem calorem tenet, et etiam habet, ut ros in estate ante diem suauis est, et ideo ad queque flecti potest, ut suauis uir, qui et periculum sufferre potest et prosperitatem recte tenet. Et cum in aliquo homine tabes eius in nigram pustulam uertitur, in qua mors hominis est  que dicitur seltega, tunc illi aut folia, aut radicem herbe huius ad comedendum detur, et nimium ardorem et nimium frigus, que in eadem pustula sunt, mitigat, ita quod suauiter deficit. Et si homo ita uergichtiget est, quod omnia membra deficiendo cadunt, et quod lingua eius in loquendo deficit, folia herbe Aaron mox cum modico sale ei ad comedendum dentur, et gicht cessabit; uel si adhuc non cessat, tunc radix eius in cocto melle intinguatur, et illi statim ad comedendum detur, et melius habebit. Sed et homo qui slimecht fiber in stomacho habet, de quo diuersus riddo crescit, radicem herbe Aaron in puro uino coquat, et tunc infrigescere permittat, et postea ignitum calibem in idem uinum mittat, et sic denuo calefiat, et ita calidum bibat,  et slim qui in stomacho eius est fiber ab eo aufert, ut ignis niuem defluere facit. Et homo in quo melancolia furit, ille acrem animum habet, et semper tristis est; et iste uinum cum radice Aaron coctum sepe bibat, et melancoliam in eo minuit, id est uirswindet, et febrem.



CAP. L.---DE HUMELA [II, 94].

Humela tepidum frigus in se habet et quemdam torporem caloris, qui luxuriam in homine excitat, ita quod hominem infatuat. Nam in homine illo, qui eam comederit, aut in potu sumpserit, luxuriam parat, quemadmodum uinum forte facit si illud biberit, et eum etiam uelut fatuum facit; ac in homine plus tabem quam sanguinem parat, et ideo pene ad nullam utilitatem ualet,---[quia nec multas  uires nec sanitatem per se habet, nisi aliis herbulis aut pigmentis addatur. Add. ed.]



CAP. LI.---DE WULFFESMILCH  [II, 98].

Wulffesmilch [Cardus niger ed.] uenenum dicitur, et repentinum calorem habet, qui carnem hominis urit; et etiam indignam humiditatem habet, quia carnem hominis destituit, et nulla alia utilitas, nisi ut medicinarum philosophi inuenerunt, quod interdum contra induratum stomachum quibusdam potionibus additur, quatenus per eam interdum utilia medicamenta temperentur, et ut malum, quod in corpore hominis est, per hoc malum fugetur.



CAP. LII.---DE DOLONE [II, 97].

Dolo [Stignus ed.] frigus in se habet, sed tamen  tedium et torporem in eodem frigore tenet, ac in terra et in loco, ubi crescit, diabolica suggestio aliquam partem et communionem artis sue habet. Et periculosum est homini ad comedendum et bibendum, quia spiritum eius concutit, quasi mortuus sit. Sed tamen si quis homo magnis et peracutis, id est durchsoden, ulceribus in cute et in carne sua perforatus est, iste accipiat modicum de gensesmalcz [aruine anseris ed.] et de ceruino et hirczino sepo quantum habere potest, ac eis modicum, uelut guttam unam cum penna de succo dolini addat et simul commisceat, ac hoc modo unguentum faciat, et cum eo illa magna ulcera sua moderate et non sepe  perungat, ne inde ledatur. Et ad istud unguentum ideo modicum de dolone addat, quia si multum addiderit et ita sepe perunxerit, carnem suam illud comedit et perforat.



CAP. LIII.---DE DAUWURTZ [II, 99].

Dauwurtz calida et arida est, et etiam fortes uires habet, ac munda est in natura. Et si quis eam ut aliam herbam sepe comedit, stomachum eius purgat, et caliginem oculorum eius aufert.



CAP. LIu.---DE BRACHWURTZ [II, 100].

Brachwurz [Esula ed.] calida et sicca, et utilis ad multa. Nam qui in corpore suo humorem gicht, uelut eum in membris suis comedat, et qui impatiens gicht, id est uugedultig, intrinsecus in corpore  suo habet, ita quod inde diuersas ac multas cogitationes habet in se, uelut scientia eius in ipso euanescat, iste brachwurtzel cum uino et cum melle coquat, et per pannum colet, et pransus et ad noctem ita tepidum sepe bibat, atque eamdem brachwurtz in uino coctam super pectus suum calidam ponat, et panno desuper liget, et hec sepe faciet, et melius habebit. Sed et liquiricium et beoniam [brioniam] equo pondere pulueriza; accipe de puluere brachwurtz tantum, ut illorum duorum est, et simul commisce, modico lucido sale aut asso sate addito, et puluerem istum hoc modo paratum tam ieiunus quam pransus sepe comede, et uocem tuam serenam facit, et pectus tuum sanat, ac illud, uelut lucidum erem, lucidum parat, atque gicht ita deprimit  et minuit, quod membra tua per eam non franguntur, et quod intelligentiam mentis tue per eam non amittis.



CAP. Lu.---DE FUNFFBLAT  [II, 101].

Funffblat [Quinquefolium ed.] ualde calidum est, et succus eius modicam humiditatem habet; et contra fortes febres ualet. Accipe ergo funffblat, et fortiter tunde, et huic farinam simile cum aqua commisce, quasi tortellum facere uelis, et deinde modicum baumoleo, uel, si illud non habes, cum modico oleo papaueris deick, illum liquefac ut mollis fiat, et tunc cum eo canabineum pannum perfunde, id est striche, et panno illo calefacto totum uentrem hominis qui fortes febres habet cum eo  circumcinge, et deinde dimidia die uel dimidia nocte transacta, eumdem pannum aufer, et iterum ad ignem calefac, et uentri illius superpone; et hoc sepe fac, et febres fugabuntur, ac illum eructuare facit. Et si quis in oculis caliginem patitur, accipiat funffblat, et in purum uinum ponat, et in illo terat, et sic per pannum colet, et ita uinum illud ereo uasculo seruet; atque cum dormitum uadit, de ipso circa oculos suos liniat, ita quod etiam modice in oculos eius intret, et hec sepe faciat, et caliginem oculorum aufert. Sed et qui gelsucht [regium morbum ed.] habet, cum funffblat et cum farina simile et cum aqua modicas tortellas faciat, et per  nouem dies ex his ieiunus comedat, et curabitur; et homini herba hec ad medicamenta ualet, nisi Deus prohibeat  .



CAP. LuI.---DE MANDRAGORA  [II, 102].

Mandragora calida est et aliquantulum aquosa, et de terra illa, de qua Adam creatus est, dilatata est; homini aliquantulum assimilatur. Sed tamen herba hec, et propter similitudinem hominis  , suggestio diaboli huic plus quam aliis herbis adest et insidiatur. Unde etiam secundum desideria sua homo, siue bona, siue mala sint, per eam suscitatur, sicut etiam olim cum idolis fecit  . Cum autem de terra effoditur, mox in fontem, id est queckbornen, per diem et per noctem unam ponatur, et sic omne malum et contrarius humor qui in ipsa  est eiicitur, id est uszgebiszen, ita quod amplius ad magica et ad fantastica non ualet. Sed cum de terra eradicatur, si tunc cum terra sibi adherente deponitur, ita quod in queckborn non purgatur, ut dictum est, tunc ad multas inutilitates magicorum et fantasmagorias nociua est, uelut etiam multa mala cum idolis aliquando facta sunt  . Quod si quis uir aut per magica, aut per ardorem corporis sui incontinens est, accipiat speciem femine huius herbe que in predicto fonte purgata est, et hoc quod in eadem herba, inter pectus et umbilicum suum per tres dies et per tres noctes ligatum habeat, et postea eumdem fructum in duas partes diuidat, atque super utrumque lanckun [ilium ed.] partem unam per tres  dies et per tres noctes ligatum teneat. Sed et sinistram [dextram ed.] manum eiusdem imaginis puluerizet, et huic pulueri modicum gamphora addat, et eum ita comedat et curabitur  . Quod si femina eumdem ardorem in corpore suo patitur, speciem masculi eiusdem imaginis inter pectus et umbilicum recipiat, et, sicut supra dictum est, et ipsa cum ea faciat. Sed et dexteram manum eius puluerizet et modicum de gamphora addat, et puluerem istum, sicut prefatum est, comedat, et ardor ille in ea exstinguitur. Sed qui in capite qualicunque infirmitate dolet, de capite eiusdem herbe comedat, quomodocunque uelit; aut si in collo suo dolet, de collo illius comedat; uel si in dorso, et de dorso illius; uel si in brachio et de brachio illius,  uel si in manu et de manu illius, uel si in genu et de genu illius, uel si in pede et de pede illius  comedat; aut in quocunque membro dolet et de simili membro eiusdem imaginis manducet, et melius habebit. Species autem masculi eiusdem imaginis ad medicamenta plus ualet quam species mulieris, quoniam masculus muliere fortior est.

 Et si aliquis homo in natura sua ita dissinnatus est quod semper tristis est et quod in erumpnis est semper, ita quod defectum et dolorem assidue in corde suo habet, accipiat mandragoram, cum iam de terra eradicatur, et in queckborn, ut predictum est, per diem et per noctem ponat, et tunc de fonte ablatum in lectum suum iuxta se ponet, ita de sudore suo eadem herba incalescat et dicat  : »Deus, qui hominem de limo terre absque dolore fecisti, nunc terram istam, que nunquam transgressa est, iuxta me pono, ut etiam terra mea pacem illam sentiat, sicut eam creasti.« Quod si mandragoram non habes, accipe inicium, id est primum cespitem de fago [primum erumpentes grossos de fago ed.], quoniam eamdem naturam feliciter in  hoc opere habent; sed ita eos de ramusculis suis abrumpas, ne eos frangas, sed ut integros de ligno auferas, et eos in lectum tuum iuxta te pone, ut de te incalescant, et ut sudorem de corpore tuo accipiant, atque eadem uerba que predicta sunt super eos dic, et letitiam recipies, et in corde tuo medelam senties. Et idem de cedro et aspin facere potes, et te iuuabit.



CAP. LuII.---DE WINDA  [II, 103].

Winda frigida est, fortes uires non habet, et nec multum utilis est. Nam si aliquis homo eam comederit, nec inde doleret, nec ei prodesset. Sed si ungues in aliquo homine grindig iam esse incipiunt, [scabiem iam incipiunt habere ed.] et cum in initio  est, accipiat windam et tundat, id est stampe, et modicum quecksilber [uiui argenti ed.] addat, et ista simul mische, et tunc super ungues ponat, et panno liget, et pulchri erunt.



CAP. LuIII.---DE BOBERELLA  .

Boberella. Et cui oculi caligant, accipiat rubeum pannum de serico, et boberellen desuper striche liniendo; et cum dormitum uadit, super oculos suos pannum sericum ponat, et hoc sepe faciat, et caliginem oculorum fugabit. Sed et cui aures dyszent, ita quod inde quasi surdus est, boberellen accipiat, super filtrum eas lineat, et super totum collum et super nack usque ad aures eumdem filtrum ponat, et liget, et hoc sepe faciat cum dormitum uadit, et  dizo in auribus cessabit. Boberellam in fumo etiam aliquantulum aridam fac, et comede, et dumphen aliquantulum compescit, quamuis modice. Sed qui interius per uiscerum ulcera dolet, furfures tritici accipiat, et in patella cum boberella calefaciat, et super pannum ponat, et ita calidas omni uentri et umbilico suo sepe circumponat, et curabitur.



CAP. LIX.---DE BINSUGA  [II, 104].


Binsuga [Apiago ed.] calida est, et homo qui eam comederit libenter ridet, quoniam calor eius splen tangit et inde cor letatur. Sed cui wisza [albugo ed.] in oculo crescit, eam de terra eradicet, et iam eradicatam in aqua uiui fontis ponat per noctem, et tunc de aqua ablata, in patella sweysze, et ita calidam super oculum illum ponat, et hoc per tres noctes faciat, et wisza in oculo eius curabitur, et euanescet.



CAP. LX.---DE SUNNEWIRBEL  [II, 105].

Sunnewirbel calida et humida est, et in natura sua ad decorem tendit, et terrigena est. Sed tamen ille qui apud se eam portat, [sicut et ille qui super alios esse appetit, add. ed.] ab aliis hominibus odio  habetur. Sed qui circa pectus dolet, ita quod inde raucam uocem habet, sunnewirbel accipiat, et equali pondere maiorem clettam, et has in puro uino coquat ac deinde per pannum colet, et pransus ad noctem sepe bibat, et in pectore et in uoce melius habebit. Et qui rectam digestionem habere non potest, sunnewirbel et maiorem clettam equali pondere accipiat, et in sole aut super ignitum laterem exsiccet, et ita in puluerem redigat, et huic pulueri secundum terciam partem unius istorum lucidum aut assum sol addat, et tunc cum melle, ex eo, honigwurtz [potum ed.] faciet, et ita pransus et ad noctem sepe bibat, et digestionem ad rectum tempus habebit. Et hoc modo herba hec ad medicamenta ualet, nisi Deus prohibeat  .



CAP. LXI.---DE HOPPHO  [II, 74].


Hoppho [Humulus ed.] calidus et aridus est, et modicam humiditatem habet, atque ad utilitatem hominis non multum utilis est, quia melancoliam in homine crescere facit, et mentem hominis tristem parat, et uiscera eius grauat. Sed tamen in amaritudine sua quasdam putredines de potibus prohibet, ad quos additur, ita quod tanto diutius durare possunt.



CAP. LXII.---DE LILIM [II, 106].

Lilim ualde calida est. Et homo qui de splene, aut de stomacho, aut de infirmis uisceribus demphig est [spiramen difficulter emittit aut immittit ed.] uelut circa pectus suum sit uirdumet [contritus sit ed] ita tamen quod in pulmone non dolet, iste lilim accipiat,  et eum cum modica ceruisia, modico melle addito, coquat, et sic per pannum colet, et tunc ieiunus ac pransus, ac cum dormitum uadit, sepe bibat, et leuitatem ac bonam eructuationem ei facit, ita quod de predictis infirmitatibus melius habebit. Sed et qui infirmos humores in se habet, ita quod de his flecma in ipso erescit, lilim in puro uino coquat, et tunc poleium in modico aceto stamphe [contundat ed.], et tunc cum prefato lilim et uino in quo coctum est welle [feruere faciat ed.] ac per pannum colet, atque in uasculo aliquo tegat,  id est demphe, dum infrigescat, et sic pransus et ad noctem sepe bibat, et primam humiditatem in co uerswindet, et humores in ipso purgat, et flecma minuit, uelut uulnus purgatur.



CAP. LXIII.---DE SELBA  [II, 28.]

Selba [Saluia ed.] calide et sicce nature est, et magis de calore solis quam de humiditate terre crescit, et contra infirmos humores utilis est, quia sicca est. Nam cruda et cocta bona est illi ad comedendum quem noxii humores fatigant, quoniam eos compescit. Accipe enim saluiam et pulueriza eam, et puluerem istum cum pane comede, et superfluitatem malorum humorum in te minuit. [Et qui ab aliqua sordida re fetorem patitur, saluiam naribus infigat, et ei prodest add. ed.] Sed et si  quis in superfluitate flecmatis habundat, aut si quis fetentem anhelitum habet, saluiam in uino coquat, et tunc per pannum colet, et ita sepe bibat, et mali humores ac flecma in ipso attenuantur. Quod si ille qui has infirmitates habet aliquantulum uirgicht est [per paralysim fatigatur ed.] saluiam in aqua coquat et bibat, et humores et flecma in eo minuuntur.

[Quod si ille qui has infirmitates habet aliquantum per paralysin fatigatur, saluiam in aqua coquat, ut predictum est, et eam bibat, et calor eius cum aqua delinitus, paralysin in homine compescit. Nam si homini isti cum uino daretur, uinum paralysiacos humores in ipso modum suum transilire faceret. Qui autem fastidium comedendi habet, saluiam accipiat,  et minus de cerefolio, et modicum de allio, et hec in aceto simul contundat, et sic condimentum faciat, et cibos quos comedere uult in eo intingat, et appetitum comedendi habet. Cum cibus qui madidum succum habet hominem in capite dolere facit, saluiam, et origanum, et feniculum equali pondere accipiat; et marrubii plus quam horum omnium sit, et ad succum contritum butyrum sufficienter addat; uel si illud non habuerit, aruina addita, ex his unguentum faciat, et caput inungat: et melius habebit. Si etiam malus fumus de stomacho ad ilia hominis extenditur, et eum ibi dolere facit, saluiam accipiat et quinquies tantum seuwurtz ut saluie est, et decies tantum rute ut  saluie; et herbas istas in noua olla cum aqua usque ad primam feruentem ebullitionem coquat; et deinde expressa aqua, easdem herbas ita coctas et calidas super locum ubi dolet ponat, et panno desuper liget. Si quis urinam pre frigiditate stomachi retinere non potest, saluiam in aqua coquat, et per pannum colet; et eam calidam sepe bibat, et curabitur. Si etiam mali, et concreti, et uenenosi humores in homine superabundauerint, et eum sanguinem exscreare et mouere per aliqua tempora fecerint, interim nullam medicinam idem homo sibi adhibeat, ne sanguis, per medicinam exterritus,  ipsum interius exulceret, et plus solito effluat; sed postquam sanguis aliquantum cessauerit, saluiam in leni et suaui uino modica aqua mixta coquat; modico quoque oleo oliue aut butyro addito, et cocto, per pannum colet, et modice, non ieiunus, sed pransus bibat: et eum confortat, et interius sanat. Add. ed.]



CAP. LXIu.---DE RUTHA  [II, 29].

Ruta de forti et de plena, id est queckin, uiriditate terre magis quam de calore crescit; et calorem temperatum in se habet, sed tamen magis calorem. Est fortis uiribus in humiditate, et bona contra aridas amaritudines que in illo homine crescunt in quo recti humores deficiunt. Sed et melior et utilior est cruda quam puluerizata in comestione.  Et comesta iniustum feruorem sanguinis in homine compescit. Nam calor rute iniustum calorem melancolie attenuat, et iniustum frigus melancolie temperat; et ita homo ille, qui melancolicus est melius habebit, cum eam post alios cibos comedit. Sed et si quis alium cibum comederit unde dolet, rutam postea comedat, et minus dolet.

[Homo quoque qui humentes oculos habet, rutam accipiat, et bis tantum saluie, et cerefolii bis tantum ut saluie, et herbas istas in mortario modice contundat, ut aliquantum succi reddant; et deinde easdem herbas ita contritas claro oui intingat, et ad noctem, cum dormitum uadit, illas super frontem usque ad utraque tempora ponat, et malos humores extrahunt; uel is aliquis de pomo succum  sugat. Qui nigros seu turbulentos oculos habet, ut aliquando nubes est, et in eis aliquo modo caligat, succum rute accipiat, et bis tantum puri liquoris mellis, et modicum boni et clari uini his commisceat, et micam triticei panis his imponat, et super oculos suos in nocte cum panno liget. Quod si homo in renibus et in lumbis interdum dolet, hoc multoties de infirmitate stomachi fit: tunc idem homo rutham et absinthium equali pondere accipiat, ei plus his de aruina ursi addat, et hec simul contundat, et cum his circa renes et lumbos suos ubi dolet se iuxta ignem fortiter inungat. Si homo aliquando ita in delectatione commouetur, quod sperma ad articulum emissionis peruenit, sed  tamen intra in corpore aliquo modo retentum fuerit, et inde infirmari ceperit, rutam et modicum minus de absinthio accipiat, et succum eorum exprimat, et huic succo zuccharum, et plus de melle, et tantum uini quantum succorum istorum est, addat, et ignito chalybe in noua olla, aut in patella quinquies calefaciat, et posquam modicum comederit, istud calidum bibat. Quod si in hyeme est, quod predictas herbas habere non potest, baccas lauri et bis tantum de dictamno puluerizet, et post modicum cibi, in calido uino ignito chalybe calefacto bibat; et sic noxius liuor qui in eo remansit cum  urina et digestione egeritur. Si quis autem homo comederit, unde mox dolet, rutam et bis tantum de saluia cum sale temperatas statim comedat et melius habebit. Add. ed.]



CAP. LXu.---DE HYSSOPO  [II, 30].

Ysophus sicce nature est, et temperate calidus existit, et tam magne uirtutis est, quod lapis etiam ei resistere non potest, quin ibi crescat ubi seminatur. Et sepe comestus infirmas et fetidas spumas humorum purgat, id est reyniget, sicut calor in olla wellet [spumas eiicit ed.], et ad omnes cibos utilis est. Coctus utilior enim est et puluerizatus quam crudus. Et comestus iecor querck facit, et pulmonem aliquantulum purgat. Nam et qui hus [tussitat ed.] et de iecore dolet, et qui dumphet de pulmone  dolet, et uterque istorum yssopum aut cum carnibus, aut cum sagimine comedat, et meliorabitur, quia si quis yssopum, aut solo uino aut sola aqua addita, comederit, plus inde leditur quam iuuetur.

Sed et qui in iecore aut in pulmone dolet, laquiricium accipiat, et cynamomi plus quam laquiricii, et yssopi plus quam istorum duorum, et feniculi plus quam istorum trium, et hec in noua olla coquat, sufficienter melle addito, ita ne amaritudo in eis sit, et fortissime coquat, et tunc ollam istam cum eisdem herbis per nouem et totidem noctes, et tunc per pannum colet, et sic bibat. Nam si in iecore aut in pulmone ualde dolet, in nouem diebus per singulos dies bibat. Sed antequam in mane diei bibat, modicum comedat, et tunc bibat. Sed  ad noctem satis comedat, et cum dormitum uadit, satis ex eo bibat. Si autem in pulmone modice et in iecore dolet, eodem modo tribus diebus transactis bibat, et hoc sepe faciat, et curabitur, nisi Deus non uelit.

[Sed si iecur de tristicia hominis infirmatur, antequam infirmitas in eo superabundet, pullos gallinarum coquat cum hysopo, et tam hysopum quam pullos istos sepe comedat. Sed et crudum hysopum uino impositum frequenter manducet, et idem uinum bibat, quia hysopus ei utilior est ad infirmitatem istam quam illi qui in pulmone dolet. Add. ed.]



CAP. LXuI.---DE FENICULO  [II, 31].

Feniculum suauem calorem habet, nec sicce nec  trigide nature est. Et crudum comestum, hominem non ledit. Et quocumque modo [comedatur] letum facit hominem, et suauem calorem ac bonum sudorem ei infert, atque bonam digestionem facit. Semen quoque eius calide nature est et utile ad sanitatem hominis, si aliis herbis additur in medicamentis. Nam qui feniculum aut semen eius ieiunus quotidie comedit, malum flecma aut putredines in eo minuit, atque fetorem anhelitus eius compescit, et oculos eius clare uidere facit [bono calore, et bonis uiribus suis. Qui autem aliqua contrarietate occupatus dormire non potest,  si in estate est, feniculum, et bis tantum millefolii modice conquat, et aqua expressa, herbas istas calidas temporibus et fronti et capiti circumponat, et desuper panno liget. Sed et uiridem saluiam accipiat, et eam uino modice aspergat, et sic supra cor suum, et circa collum suum ponat, et dormitione alleuiabitur. Quod si in hyeme est, semem feniculi, et radicem millefolii in aqua coquat, et capiti, ut predictum est, circumponat, et saluiam puluerizatam, et uino modice madefactam super cor et collum ponat, et melius habebit. Cum uero aliquis griseos oculos habens, in eis aliquo modo caligat, et dolet, cum dolor ille adhuc recens est, feniculum uel semen eius terat, et sic sumat succum eius, et rorem quem super recto gramine inuenerit,  et modicum farine simile, et hoc tortello commisceat, et in nocte oculis suis circumponat, et panno liget, et melius habebit. Sed et si aliquis oculos similes turbide nubi, que nec ad plenum ignea, nec ad plenum turbida, sed aliquantum glauca, et in eis caliginem et dolorem sustinet, feniculum si in estate est, terat, uel si in hyeme est, semen eius tritum claro oui bene despumato imponat, et cum dormitum se collocat, oculis superponat, et caliginem oculorum minuit. Si etiam nimius dolor pre multo fluore in naribus hominis excreuerit, feniculum, et quater plus de aneto accipiat, et super lapideam tegulam tecti, uel super tenuem laterem igne calefactum ponat, et hac et illac feniculum illud et anetum uerset, ut fumiget; et fumum  istum et odorem eius naribus et ore introrsum in se trahat, et deinde herbas illas ita calefactas cum pane comedat. Hoc autem per quatuor, aut per quinque dies faciat, ut illi effluentes humores tanto suauius separentur. Homo autem qui malum liuorem in infirmo stomacho suo habet, feniculum accipiat, et modicum plus de urtica, et leuistici bis tantum ut istorum duorum est, et ex his cum modica farina, aut modico pane cibum faciat, et sepe comedat, et infirmo stomacho liuorem aufert. Homo etiam quem melancholia ledit, feniculum ad succum contundat, et frontem, et tempora, et pectus, et stomachum sepe perungat, et melancholia in eo cessabit. Sed et quis assas carnes, uel assos pisces,  uel aliud quicquam assum comederit, et inde dolet, mox feniculum uel semen eius comedat, et minus dolebit.

Si etiam interdum a malis humoribus in uirilibus uiri inflatio pessimi tumoris insurgit, que illum ibi dolere facit, feniculum accipiat, et ter tantum fenugreci, et modicum butyri uaccarum, et hec simul contundat, et desuper ponat, et malos humores extrahunt. Deinde idem uir tortellos ex quibus ceruisia fit accipiat, et cum calida aqua eos modice faciat, et sic calefaciat, et super prefatum tumorem ponat. Sed et si pregnans mulier in partu multum laborat, tunc cum timore et magno moderamine  suaues herbulas, ut feniculum, et asarum in aqua coquat, et expressa aqua, ita calide circa femora et dorsum eius ponantur, et desuper panno ligato suauiter teneantur, ut dolor, et claustra illius tanto suauius et facilius soluantur. Homo quoque semen feniculi accipiat, et ad medietatem eius galangam, et ad eamdem medietatem dictamnum, et ad medietatem dictamni pilosellam, et hec simul puluerizet, et per pannum colet, et post modicam horam prandii, puluerem hunc calido uino, et non feruente imponat, et bibat. Et puluis iste hominem qui sanus est, sanum retinet, infirmum autem confortat, et digestionem homini parat, et uires tribuit, et bonum et pulchrum colorem faciei subministrat, et unicuique homini, siue sanus, siue infirmus  sit, post cibum eius comestus prodest. Quod si oues infirmari incipiunt, feniculum, et plus de aneto accipiat, et in aquam ponat, ut aqua saporem ab eis accipiat, et infirmis ouibus ad potandum imponat. Add. ed.]



CAP. LXuII.---DE DILLE  [II, 32].

Dille [Anetum ed.] sicce, et calide, et temperate nature est. Et quocunque modo comedatur, tristem facit hominem. Et crudum non ualet ad comedendum, quia maiorem humiditatem terre in se habet quam feniculum, et aliquantulum quondam pinguedinem de terra sibi attrahit, unde malum est homini crudum ad comedendum, sed tamen coctum comestum gicht compescit, et ita utilis est in comestione.

 [Cui ergo multus sanguis de naribus fluit, accipiat anetum, et bis tantum millefolii, et has herbas uirides fronti, temporibus, et pectori suo circumponat. Et he herbe uirides esse debent, quoniam uirtus earum in uiriditate precipue uiget. Quod si in hyeme est, herbas istas puluerizet, et ipsum puluerem modico uino aspersum in saccellum ponat, et fronti, temporibus, et pectori superponat, ut predictum est. Igitur ut homo delectationem et libidinem carnis in se extinguat, accipiat in estate anetum, et bis tantum bachminze, et brochuurtz modicum plus, et radicem irs Illyrice, et hec omnia in acetum incidat, et ex eis condimentum faciat, et sic frequenter cum omnibus cibis suis comedat.  In hyeme autem hec puluerizet, et puluerem item cum escis suis manducet, quia uiriditatem earundem herbarum tunc habere non potest. In humida enim et leni aura, quia tunc boues facile infirmari incipiunt, anetum, et minus de radice irs Illirice pabulo eorum intermisce, et prauos humores in eis consumit. Add. ed.]



CAP. LXuIII.---DE PETROSELINO  [II, 33].

Petroselinum robuste nature est, et magis calorem quam frigus in se habet; et de uento ac humiditate crescit. Et melior et utilior est homini crudum quam coctum in comestione. Et comestum febres que hominem concutiunt, sed leniter tangunt,  attenuat; sed tamen in mente hominis grauitatem generat. Sed qui in corde, aut in splene, aut in latere dolet, petroselinum in uino coquat, modico aceto addito et satis de melle, et tunc per pannum colet, et ita sepe bibat, et eum sanat. [Sed et qui infirmum stomachum habet, petroselinum accipiat, et bis tantum feniculi, et lanarie tantum ut petroselini, et ex his pulmentum faciat, cui butyrum aut bouinam aruinam et assum sel addat, et sic coctum sepe comedat. Sed et qui allium comedit et inde dolet, mox petroselinum comedat et minus dolebit add. ed.] Et qui de calculo dolet, petroselinum accipiat, et adde ei tertiam partem steinbrechent [Saxifricam ed.], et hec in uino coquat, et per pannum colet, et hoc in asso balneo  bibat. Et iterum petroselinum, et adde ei tertiam partem steinbrechen, in aqua coquat, et ignitos lapides eiusdem balnei assi cum eadem aqua perfundat, et hoc sepe faciat et melius habebit.

[Item qui a paralysi torquetur, petroselinum et feniculum equo pondere accipiat, et modicum minus de saluia; et herbas has simul in mortario modice terat, et eis rosatum oleum oliue addat, et in locum ubi patitur ponat, et desuper cum panno liget. Et qui mollem carnem habet, et de superfluis potationibus de gutta in aliquo membro suo fatigatur, petroselinum accipiat, et quater tantum de ruta, et in patella cum oleo oliue frixet; uel si oleum hoc non habuerit, cum hyrcino sepo infrixari  faciat, et herbas istas calidas loco ubi dolet ponat, et pannum desuper liget, et melius habebit. Add. ed.]



CAP. LXIX---DE APIO  [II, 34].

Apium calidum est, et plus uiridis nature quam sicce; multum succum in se habet, et crudum non ualet homini ad comedendum, quoniam ita malos humores in eo parat. Coctum autem non nocet homini ad comedendum, sed sanos humores ei facit. Quocunque autem modo comedatur, uagam mentem homini inducit [quia uiriditas eius eum interdum ledit, interdum tristem in instabilitate facit. Et homo qui humectantes oculos habet, ita quod de superabundantibus humoribus lacrymas stillando superfundunt, apium accipiat, et  parum plus feniculi, et hec ad succum contundat, et in claro oui absque uitello eius intingat, et cum noctem dormitum uadit, eas super humectantem oculum cum panno liget, et hec sepe faciat, et curabitur. Add. ed.] Qui autem de gicht ita fatigatur quod os eius contrahendo torquetur, et quod membra eius trement, et quod etiam in aliis membris suis contrahitur, semen apii puluerizet et addat ei tertiam partem rute et etiam nucis muscate minus quam pulueris rute sit, et gariofiles, minus quam nucis muscate, et steinbrechen  minus quam gariofiles et hec omnia in puluerem redigat, et tam ieiunus quam pransus puluerem istum comedat, et gicht ab eo cessabit, quia optimum remedium contra gicht est. Sed qui a gicht fatigatur, etiamsi puluerem istum sepe comederit, gicht ab eo fugat, ne ledatur.



CAP. LXX.---DE KIRBELE  [II, 35].

Kirbele [Cerifolium ed.] sicce nature est, et nec de forti ere, nec de forti humiditate terre crescit, sed in debili aura, antequam fertilis calor estatis oriatur; sed tamen magis calida est quam frigida, et idem calor sanus est. Et inutilibus herbis aliquantum assimilatur, quia si crudum comeditur, multum fumum in capite hominis parat. Nam nec coctum nec crudum corpori hominis ad comedendum  prodest, nisi quod tantum ad medicamenta ualet, et fracta uulnera uiscerum sanat. Kirbelam enim tunde, id est stamphe, et succum eius exprimendo infunde uino, et da ei bibere, qui fracta uulnera uiscerum habet, et hec sepe faciat, et curabitur.

[Cum autem homo aliquando crudum cibum comedit, mali humores eorumdem ciborum, quia per nullum condimentum temperati sunt, ad splen ascendunt, et illud dolere faciunt, unde idem homo cerifolium accipiat, et minus de aneto, et cum triticeo pane in aceto, uelut offas, et condimentum faciat, et frequenter comedat. Postea etiam semen lini accipiat, et illud in sartagine coquat, et expressa  aqua in saccellum fusum loco splenis, quanto calidius pati potest, cum saccello superponat. Homo quoque qui diuersa ulcera et scabiem patitur, cerifolium accipiat, et ter plus de polypodio, et enule quinquies plus quam cerifolii sit, et hec in aqua coquat; postea aqua expressa, et per pannum colata, eam in sartaginem fundat, et modicum noui thuris, et sulphuris addat, et nouam aruinam porci plus quam aliorum predictorum sit addat, ut simul in sartagine super ignem aliquantulum uelut unguentum inspissetur. Et cum unguento dolens circa ulcera se inungat; hec autem per quinque dies faciat, et cutis et caro eius per istud transfundantur, et postea idem dolens balneo se abluat, quatenus liuores isti et fetor de ipso auferantur. Add. ed.]



CAP. LXXI.---DE PUNGO  [II, 37].


Pungo calide nature est; et qui ex eo mus coquit [ex eo solum cibum facit ed.], sagimine aut oleo addito, et sic comedit, uentrem eius uelut quedam potio soluit. Et etiam comesta gicht compescit.



CAP. LXXII.---DE CRASSO  [II, 38].

Crasso [Nasturtium ed.] magis calidus quam frigidus est, et etiam humidus existit, et plus de uiriditate terre quam de sole crescit; et comesta malos humores in homine auget, et splen ledit, [quoniam illud molle est et facile leditur add. ed.]



CAP. LXXIII.---DE BURNCRASSE  [II, 39].


Burncrasse calide nature est, et comesta non multum prodest homini, nec multum ledit. Sed qui gelsucht [regium morbum ed.] habet aut fiber, iste burncrasse in patella sweysze, et sic calidum sepe comedat, et curabit eum. Et qui comestos cibos uix digerere potest, burncrasse item in patella sweysze, quia uires eius de aqua sunt, et sic comedat, et iuuabit eum.



CAP. LXXIu.---DE BURTEL  [II, 40].

Burtel [Portulaca ed.] frigidum est, et comestum liuorem et slim in homine facit, nec homini ad comedendum prodest.



CAP. LXXu.---DE BACHMYNTZA  [II, 41].

Bachmyntza calida est, sed tamen aliquantulum  frigida, et moderate comedi potest, et comesta nec prodest homini, nec multum ei obest. Cum de multis cibis et potibus stomachus eius grauatur et inde dumphet, iste bachmyntzam aut crudam aut coctam cum carnibus, aut in suffen aut in muse coctam sepe comedat, et dumpho cessabit, quia pinguia et calida uiscera et smero eius aliquantum infrigidat, et ita dumpho minuetur. Sed qui de infirmo pulmone dumphet, ille flecma excreat, et uix se mouendo tussitat; qui pinguedine et de multis cibis et potibus dumphet, ille tantum anhelitum difficiliter trahit, et flecma non excreat, et ita discernitur et ista bachmyncza utatur, sicut predictum est.



CAP. LXXuI.---DE MYNTZA MAIORI  [II, 42.]

Alia Myntza [Mentha ed.], que magna, est calida  magis quam frigida. Ista tundatur, et ubi suern [sotim ed.] aut snebelcza hominem comedendo ledunt, illud circa desuper liget, et morientur.



CAP. LXXuII.---DE MINORI MYNTZA  [II, 43].

Minor Myntza [Mentha ed.] que dicitur, calida magis quam frigida est. Et illa tundatur, et oculis ubi augswer est [qui liuorem dolendo patiuntur ed.], superponatur, et panno ligetur, et sic augswer extrahit. Sed et qui frigidum stomachum habet et cibos digerere non potest, istam minorem mynczam aut crudam, aut cum carnibus, aut cum piscibus coctam comedat, et stomachum eius calefacit, et digestionem parabit.



CAP. LXXuIII.---DE ROSSEMYNTZA  [II, 14].

 Rossemyntza [Remische mentha ed.] moderati caloris est et acuti, sed tamen aliquantum temperati est. Et quem gicht ledit, istam tundat, et succum eius per pannum colet, et modicum uini addat, et ita mane et sero et ad noctem illam bibat, et gicht cessabit. Et ut sal omnem cibum moderate additum temperat, quia, si nimium aut si minus parum ad cibos additur, malum est, sic Romische Myntza, aut  carnibus, aut piscibus, aut spise, aut muse moderate addita, bonum saporem illi cibo prestat et bonum condimentum. Et sic etiam comesta stomachum calefacit et bonam digestionem parat.



CAP. LXXIX.---DE ALLIO  [II, 46].

Allium rectum calorem habet, et de fortitudine roris crescit, et queck habet [et uegetatur ed.], id est a primo somno noctis usque iam dum diescere fere incipit et cum iam matutinum est. Sanis et infirmis  ad comedendum sanabilius est quam porrum. Et crudum comedi debet, quia qui illud coqueret, quasi perditum uinum fieret, id est seiger, quia succus eius temperatus est et rectum calorem habet. Nec oculis obest, uerum tamen propter calorem eius sanguis circa oculos hominis ualde erigitur,  sed postea puri fiunt. Sed moderate comedatur, ne sanguis in homine ultra modum incalescat. Cum autem allium uetus est, sanus et rectus fructus eius euanescet; sed si tunc aliis cibis temperatur, ad uires suas redit.



CAP. LXXX.---DE ALSLAUCH  [II, 47].

Alslauch [Aschalonia ed.] frigida et uenenosa est, et nec sano nec infirmo ad comedendum ualet. Sed tamen qui eum comedere uult, prius eum in uinum ponat, et in eo beysze [temperet ed.], et sic tam sanus quam infirmus comedat. Attamen infirmo est melior crudus modice sumptus quam coctus, quia si coctum comederet  ; et ideo cum eum crudum comedere uoluerit, eum prius in uino beysze, ut  prefatum est.



CAP. LXXXI.---DE PORRO  [II, 47].

Porrum quod dicitur Lauch  et uelocem ac inutilem calorem in se habet, ut uile lignum, scilicet spachin [uirgultorum sepium ed.], quod uelociter accenditur et uelociter cadit; et homini inquietudines in libidine facit. Et crudum comestum tam malum et contrarium est homini ut uenenosa et inutilis herba, quia sanguinem et tabem et humores hominis in contrarium, id est wal peruertit, ita quod in homine sanguis per eum [recte] non crescit et quod tabes in eo per illum non minuitur, et quod mali humores in eo non mundantur. Sed qui porrum [crudum] comedere uult, in uino, sale addito, aut in aceto primo beysze, ita quod in uino aut in sale tam  diu iaceat usque dum in eis sic temperetur quod malas uires suas in illis perdat; sicque a mane usque ad mediam diem, aut a nona usque ad uesperam; et sic temperatum bonum est sanis ad comedendum. Crudum autem melius est hoc modo sanis quam coctum. Sed infirmis nec crudum nec coctum ualet comedere, quia eorum sanguis rectum calorem non habet, et quia tabes eorum turbida est, et quia  humores eorum spumosi, id est feymechte sunt. Et ideo si semper infirmus illud comederet, hec omnia in eo peruertit  . Quod si tamen aliqui infirmi magnum appetitum habuerint ad comedendum porrum, illum crudum, ut supra dictum est, temperatum modice comedant, quia crudum sic melius est quam coctum. [Et medicamentis non multum congruit quia instabili aura crescit, scilicet cum calor aure humiditatem, humiditas calorem in se habet. Add. ed.]



CAP. LXXXII.---DE LAUCH  [II, 50].

Omnis Lauch [Porrum ed.] qui cauus est ut hol, ut surige et prieslauch et planza et similes, nimis calidi non sunt, sed temperati, et aliquantum quasi uinosum succum habent. De uento ac humiditate  terre crescunt, sed precipue inter alios Lauch [minus] nociuus est, nec procellas in humoribus hominis parat, et cito digeri potest. Sanis autem crudus comestus non nocet; infirmis autem coquatur, ne humiditas eius ad humiditatem illorum iungatur, quoniam infirmi diuersos humores in se habent 



CAP. LXXXIII.---DE UNLAUCH  [II, 49].

Unlauch [Cepe ed.] rectum calorem non habet, sed acutam humiditatem, et de rore illo queck [uegetatur ed.] qui est circa ortum diei, id est cum uires roris iam elabuntur. Et crudus tam nociuus quam uenenosus est ad comedendum, ut succus inutilium herbarum; coctus ad comedendum sanus  [quia per ignem nociua que in eo sunt minuuntur cad. ed.]. Et illis qui uidden, aut fiber, aut gicht habent, bonus est coctus. Illis autem qui magensich sunt [qui infirmum et debilem stomachum habent ed.], tam crudus quam coctus dolere facit, quia humidus est  .



CAP. LXXXIu.---DE KOLE  [II, 51].

Kole et Weydenkole et Kochkole [Caulis, et Wendolkel, et rubee caules ed.] humide nature sunt, et kappus aliquantum plus frigidum quam calidum est, et aliquantum sicce nature, et de liuore roris et eris crescunt. Et exinde quasi uires et uiscera habent, et succus eorum aliquantulum inutilis est, et infirmitates in hominibus ab eis generantur, et debilia uiscera uulnerantur. Sed sani homines  qui fortes uenas [habent], nec multum pingues sunt, si hec comederint, ea in uiribus suis superare poterunt; pinguibus autem hominibus nociua sunt, quia caro eorum in succo abundat, et comesta ipsis fere ita obest  quemadmodum infirmis. Et in muse et cum carnibus cocta nociua sunt, et malos humores augent magis quam minuant  .



CAP. LXXXu.---DE WISZGRAS [II, 52].


Wiszgras [Weggrasz et Suregrasz et Remesgrasz ed.] temperate nature ac temperate sicci sunt, atque sanis et infirmis sunt quasi melda et latichen [quasi medela ed.] ad comedendum, et nociuos humores non generant, et faciliter digeruntur cum sanitate.



CAP. LXXXuI.---DE STUTGRAS  [II, 53].

Stutgras, que minores sunt, debiles et infirmos humores in debilibus hominibus parant, atque melancoliam in eis augent; grauia sunt ad digerendum, et ita contraria homini ad comedendum, ut unkrut [quoniam uiriditas eorum mala est. Add. ed.]



CAP. LXXXuII.---DE KURBESA  [II, 55].

Kurbesa [Cucurbita ed.] sicca et frigida sunt, atque  de ere crescunt, et tam infirmis quam sanis ad comedendum bone sunt  , ac de humiditate terre crescunt, et amaritudinem humorum in hominibus mouent, et infirmis ad manducandum non ualent.



CAP. LXXXuIII.---DE RUBA  [II, 57].

Ruba [Rapa ed.] magis calida est quam frigida, et grauis in stomacho hominis est, sed tamen facile digeri potest. Et qui crudum comedere uult, exteriorem corticem totam auferat, quod spissa sit, quia uiriditas illius hominem ledit, et cortice ablata, id quod interius est comedat. Sed cocta melior est quam cruda, et malos humores non parat. Quod si aliquando humor in ulceribus exsurgescit, rubam comedat, et ulcus compescitur. Sed si quis aut in  pulmone dumphet, si rubam coctam aut crudam comederit, eum et in pulmone aliquantulum fatigat [quia tantas uires non habet ut magnis infirmitatibus resistat. Add. ed.]



CAP. LXXXIX.---DE RETICH  [II, 58].

Retich [Radix ed.] plus calida quam frigida. Sed postquam effoditur, sub terram in humido loco, aut per duos aut per tres dies, fossus ponatur, ut uiriditas eius temperetur quatenus tanto melior sit ad comedendum. Et comestus cerebrum purgat, et noxios humores uiscerum minuit. Nam si fortis et pinguis homo retich comedit, eum curat et interius purgat; infirmum autem et corpore aridum ledit.  Sed si infirmus eum comedere uoluerit, ipsum super ignitum lapidem prius exsiccet, et in puluerem redigat, atque huic pulueri lucidum uel assum sal addat, et semen feniculi, et ita cum pane comedat, et feditatem eius interius purgat, ac ipsum crefftiget [confortat ed.]. Sed qui plurimum flecma in se habet, redich sic puluerizet, et mel cum uino coquat, et puluerem istum inmittat, et modice infrigidatum  tam pransus quam ieiunus bibat, et puluis iste flecma ab eo purgat  , et mel facit ne aridus fiat. Quod autem facere sentitur comestus, hoc est quod malos humores et fetores de homine expellit. Qui autem retich comedit, galgan postea comedat, et fetorem anhelitus comprimit, et sic hominem non ledit.



CAP. XC.---DE LATICH  [II, 60].

Latich [Lactuce ed.] domestice que comedi possunt ualde frigide sunt, et sine condimento comeste inutili succo suo cerebrum hominis inane faciunt, stomachum infirmitate implent. Unde qui eas comedere uult, primum aut dille [aneto ed.], aut aceto, aut allio beysze, [condiat et temperet ed.] ita quod his perfusum sit breui tempore antequam comedatur.  Et si hoc modo temperatum comederit, cerebrum confortant et bonam digestionem parant. [Si quis dolorem, seu tumorem in gingiuis patitur, lactucas accipiat; uel si eas non habuerit, primum nascentia folia de quercu sumat, et parum plus de cerifolio addat, et hec modice terat, et uinum eis addat, et ori suo imponat, et aliquandiu in ore teneat, et iniustos humores gingiuarum expellunt. Add. ed.].



CAP. XCI.---DE LACTUCA AGRESTI  [II, 61].

Sed agrestes lactuce eamdem fere naturam habent. Qui autem lactucas que inutiles sunt et que uukrut dicuntur aut crudas aut coctas comederet, amens, id est unsinnig fieret, et in medulla uacuus efficeretur, quia ille nec calide nec frigide sunt,  sed tantum inutilis uentus qui fructus terre arefacit, id est derret, et nullum fructum affert; et lactuce ille de spuma terre sudoris crescunt, et ideo inutiles sunt. [Sed si asinus in uentre dolet, agrestem lachicam ad furfures in aqua modice calefactos inscidendo misce, et hoc sepe fac, et curabitur. Si quis etiam scrofulas habet, antequam rumpantur, accipiat lactucam, maiorem scilicet, que exterius alba, et interius uiridis est, et iuxta eamdem abrumpat secundum latitudinem scrofularum, et cetera abiiciat, et super illud quod retinuit mel liniat, et sic per tres dies et noctes super scrofulas ponat; et cum illud exsiccatur, iterum eodem modo superponat, et minorari incipient.]



CAP. XCII. DE WILDE LATICH [II, 63].


Wilde Latich [Siluestres Lactuce ed.] frigide sunt, et libidinem in homine exstinguunt. Nam uir qui in lumbis superfluus est wilde latich in aqua coquat, et in asso balneo aqua illa se perfundat, et easdem wilde latich ita coctas et calidas circa lumbos suos in balneo ponat, et hoc [sepe] faciat, et libidinem in eo exstinguit, nec ad sanitatem corporis eum nocebit. Et si mulier intumescentem matricem in libidine habet, ita quod incontinens est, et ipsa cum wile latich assum balneum faciat, et in balneo sedens aquam illam in qua cocte sunt, lapidibus  ignitis superfundat, et eas etiam ita coctas et calidas super umbilicum suum ponat, et hoc sepe faciat, et libidinem ab ipsa fugabit, ita tamen quod sanitatem corporis eius non minuit. Ssd etiam siue uir, siue mulier, qui in libidine incontinens est, wilde latich in sole exsiccet et ita in manu sua in puluerem redigat, et puluerem istum in calido uino sepe bibat, et libidinem in eo exstinguit absque lesione corporis sui.



CAP. XCIII.---DE HERBA SENFF  [II, 64].

Senff [Sinapis ed.] herba que in campo crescit et in uineis, et comeditur, calida est, sed tamen instabilis caloris, et etiam humida est, ac in illa humiditate indignum frigorem [torporem ed.] habet, quia de uariis turbinibus crescit et de diuersa aura. Nec  utilis [et quamuis pauperes eamdem herbam comedant, inutilis tamen est, add. ed.], est ad comedendum, quia uenenosa est et infirmos humores in homine parat, et stomachum grauat; sed tamen cito digeri potest. Sanos autem et macros non ledit, infirmos uero et pingues ledit; nam infirmos in stomacho grauat, pingues autem demphet [halitum difficulter trahere facit. Ed.]



CAP. XCIu.---DE SINAPE  [II, 65.]

Synape ualde calide et aliquantum sicce nature est, et in temperato calore et frigore, id est temperata aura crescit, et uires arborum seu herbarum habet, quia de uento illo crescit qui poma educit, et quia etiam de uiriditate terre crescit, et inde aliquantum succi habet. Et herba eius nociua est ad comedendum,  quia uirtus eius debilis et instabilis est; hominem interius decerperet qui eam comederet; sed semen eius alios cibos gesmach habet. Infirmo autem et debili et frigido stomacho non ualet, quia eum grauat et non purgat. Sed fortis stomachus eum superat. Oculos autem comestum clarificat, sed fumum in cerebro parat, et quamdam acerbitatem in capite, ita quod illa aliquam humiditatem de capite educit. Sed tamen maius malum et plus nociuum in capite immittit, atque bonam et rectam digestionem non parat, sed cum dolore digestionem educit, et quasi fumum in homine facit. Sed quilibet homo moderate comedat illud, quia infirmos ledit, quoniam uires  in se non habent ut uitetur. Sanos autem non multum ledere potest, quia fortitudo illorum illos reparat. Qui autem synape libenter comedit, uinum calefaciat et ad illud fundat, et sic circumferat, id est zutribe, cum iam comedere uult, et sic comedat, quoniam hoc modo comestum infirmos non ledit, quia inutilitas eius per calorem uini ablata est. Quod si uinum non habet, frigidum acetum ei infundat, et sic comestum non ledit  Si ita uino et aceto non temperatur, ad comedendum homini non ualet, infirmo enim non prodest etiam, si sanum ledat.



CAP. XCu.---DE ALANT.  [II, 67].


Alant [Enula ed.] calide et sicce nature et utiles uires in se habet. Et per totum annum, tam arida qua uiridis in purum uinum ponatur; sed postquam in uino se contraxerit, uires in ea deficiunt, et tunc illa eiiciatur, et noua imponatur. Et qui in pulmone dolet, eam quotidie ante cibum et post cibum modice sic bibat, et uenenum, id est eyther, de pulmone eius aufert, et emigraneam premit, ac oculos purificat. Sed si quis eam frequenter sic biberet, illum pre fortitudine sua lederet. Quod si uinum non habes ut illi imponas, fac cum melle et aqua purum honigwurtz [potum ed.], et Alant impone et bibe ut predictum est. Accipe etiam uigim [fructum ficus ed.] et bis tantum Alant, et adde galgan,  et de his fac luterdrang [purum potum ed.], et bibe, si in pulmone doles et non de aliis infirmitatibus, et bonum est tibi contra infirmitatem pulmonis. Quod si ad infirmitatem pulmonis alias infirmitates habes, tunc noli sic bibere, quia nimis forte tibi ad bibendum esset, et inde ledereris.



CAP. XCuI.---DE PAPAuERE  .

Papauer frigidum est, et modice humidum; et grana eius comesta somnum afferunt et pruriginem prohibent, ac effurientes pediculos et lentes compescunt, et in aqua gerrellet comedi possunt; sed cruda ad comedendum meliora et utiliora sunt quam cocta. Oleum uero quod ex eis exprimitur, hominem non nutrit nec reficit, nec sanitatem, nec infirmitatem ei adplenum affert; et idem oleum frigidum est grana  autem calida.



CAP. XCuII.---DE BABELA [II, 107].

Babela [Malua ed.] habet in se moderatam frigiditatem, ut ros est, sed tamen plus frigida. Sed nullus homo eam crudam comedat, quia si crudam comederet, quasi quoddam uenenum esset, quia slimecht est et quoniam spissos et uenenosos humores habet, et illos in homine parat. Illis autem qui infirmum stomachum habent bonum est cocta et noua comesta, scilicet quod iam primo incipit, ita quod inde mus faciat, addito sagimine, et comedat qui digestionem aliquantum parat. Et pro hac necessitate qui infirmus in stomacho est comedat, sed tamen moderate, ne inde ledatur. Sanus autem eam  omnino deuitet  .



CAP. XCuIII.---DE CLETTA  [II, 109].

Herba que Cletta [Lappa ed.] dicitur, aliquantum  contrarium calorem habet, et de succo ac sudore terre crescit, et utilis [et inutilis] est. Nam radix eius ad nullam utilitatem ualet, et folia tam cruda quam cocta periculosa sunt homini ad comedendum, preter illum cui calculus in corpore nascitur; et ille folia herbe huius optimo uino coquat, et uinum hoc per pannum colatum tam pransus quam ieiunus bibat calidum, et de fortitudine eius in ipso calculus conteritur. Flores quoque eius in puluerem redige, et etiam concham, testudine abiecta, et pulueres istas commisce, ita quod plus sit pulueris de concha. Et si quis grint in capite habet, in ulcera illa puluerem istum per nouem aut per quindecim dies proice, et in quarta et in quinta die caput eius laua cum lixiuia que de fagineo, id est  buchen, uenit, et sanabitur.



CAP. XCIX.---DE DISTEL  [II, 108].

Distel, tam leuis quam stechelechter [Cardus tam lenis quam hirsutus ed.] uelocem calorem habet, qui tamen cito torpet, quia de terra sudat. Et sudor iste terre, de quo herba hec nascitur, est stechelecht, et tortuosas herbas facit  . Et ut sudor de homine exit, cum ille angustiatur, ita etiam sudor terre tortuosas herbas emittit, que hominem lacerant. Et quidem distel est leuis, id est ane stechel, et quidem et homini inutilis est crudus ad comedendum, quia si quis homo eum crudum comederet, sanguinem eius attenuaret, et tabem in eo pararet, ac humores illius in eo zuflossen, ut de bono uino uirtus aufertur cum aqua in ipsum  funditur, et ob hoc fieret homo inanis sensu et destitutus in sanguine et in humoribus. Sed tamen si distel ille coquitur, et coctus comeditur, tunc sanis hominibus nec multum obest nec prodest, quia nec sanguini pinguedinem confert, sed tamen esuriem aufert. Infirmos autem tam coctusquam crudus ledit, quia languores in eis excitat. Sed uehedistel frigiditatem in se habet et ualde utilis est. Si quis autem stechen in corde seu alio loco uel aliquo membrorum suorum dolet, uehedistel accipiat, et modicum minus de orechten salben, et in modica aqua in succum redigat, et statim in ipsa hora cum a stechen fatigatur sic bibat et melius habebit.



CAP. C.---DE URTICA  [II, 111].

 Urtica ualde calida est in genere suo. Nullo modo ualet, ut cruda comedatur, propter asperitatem suam. Sed [cum nouiter de terra procedit add.  Ed.] cocta utilis ad cibos hominibus est, quia stomachum purgat et slim ab eo aufert. Et hoc facit quodlibet genus urtice. [Si de noxiis et malis humoribus qui in homine uenenosi sunt, uermes in aliquo homine excreuerint, ille succum ardentis urtice, et succum blandonie, pari pondere, de foliis nucis uel de cortice eiusdem arboris quantum illorum duorum est accipiat, et modicum aceti, et plurimum mellis addat, et in noua olla feruere faciat, et spumam superius abiiciat, et postquam efferbuerit, de igne tollat, et per quindecim dies istud modice ieiunus bibat, sed post cibum sufficienter, et uermes in eo morientur. Et homo qui absque uoluntate sua obliuiosus est, urentem urticam ad succum contundat, et modicum olei oliue addat, et  cum dormitum uadit, pectus suum et timpora cum eo perungat, et hoc sepe faciat, et obliuio in eo minuetur. Et si feruor reumatis de naribus equi fluit, ita quod inde houset, urentem urticam, et plus de libistico in aqua coque, et fumum istum calidum in nares et os eius, freno imposito, transire permitte, et sanabitur. Quod si equus in uentre dolet, urentem urticam et plus de libistico pabulo eius sepe commisce, ut simul comedat, et sanabitur. Add. ed.]



CAP. CI.---DE PLANTAGINE  [II, 112].

Wegerich [Plantago ed.] calida et sicca est. Accipe ergo Plantaginem et succum eius exprime, et per pannum colatum aut uino aut melle tempera, et da illi bibere qui a gicht fatigatur, et gicht cessabit.  Sed et [qui glandes in se habet] radicem eius igne asset, et ita calidam super glandes pone, id est druge, et pannum desuper liga, et ille melius habebit. Non autem super orfime pone [non autem nimium superponat, ed.], quia inde lederetur. Et qui a stechen fatigatur, folia eius in aqua coquat, et expressa aqua ista calida, ubi dolet, loco illi superponat, et stechen cessabit. Et si aranea uel aliquis alius uermis tangit aut figit hominem, mox succo plantaginis fixure illius ungatur, et melius habebit. Et si etiam uir et femina zauber [maleficium, ed.] amoris comedit aut bibit, succus wegerich, aut sine aqua aut cum aqua, ad bibendum detur, et postea  aliquam fortem potionem accipiat, et interius purgetur, et postea leuius habebit. [Si autem homini in aliquo loco os casu frangitur, radices plantaginis in mel inscidat, et ieiunus quotidie comedat, et etiam uiridia folia malue, et quinquies plus de foliis uel radicibus plantaginis cum aqua in noua olla modice coquat, et ita calidas loco illi ubi dolet frequenter superponat, et fractum os sanabitur. Add. ed.]



CAP. CII.---DE MENNA [II, 113].

Menna calida et sicca, et folium eius super fractum ulcus positum, uenenum extrahit et sanat. Sed in muse cocta et sic comesta sanat dolentia et ulcerata uiscera



CAP. CIII.---DE uIOLA  [II, 113].

uiola est inter calidum et frigidum. Sed tamen  frigida est et de ere crescit, scilicet quando post hiemem er primum incipit incalescere. Et contra caliginem oculorum ualet. Accipe ergo bonum oleum, et fac illud aut ad solem aut ad ignem in noua olla feruere, et cum ita feruet, uiolas immitte, ut illud ab eo inspissetur, et ita in uitreum uas pone, et sic serua; et ad noctem cum oleo illo ad palpebras et oculos tuos circumunge, et tamen ne oculos interius tangat, et caliginem oculorum fugabit. Et si quis per melancoliam cum molestia in mente oppressus est, et ita pulmonem ledit, hic in puro uino uiolas coquat, et eas per pannum colet, et huic uino galgan addat, ac liquiricium quantum uelit, et sic luterdranck faciat, et bibat, et melancoliam compescit, et illum letum facit, ac pulmonem  eius sanat  .



CAP. CIu.---DE MELDA  [II, 115].

Melda [Attriplex ed.] autem frigida est magis quam calida, sed tamen aliquantum temperata, et comesta bonam digestionem facit. Et si in aliquo homine uenenose glandes, id est orfime, crescere incipiunt, cum melda et prieselauch minus quam melda, et ysopa minus quam prieslauch, mus sepe parat, et comedat, et orfime siccabuntur. Sed et melda in aqua coquatur, et aqua expressa eiusdem orfime calida superponatur, et homo ille melius habebit 



CAP. Cu.---DE GUNDEREBE  .


Gunderebe calida est magis quam frigida, et sicca est, et quedam pigmentorum habet, quia uiriditas eius utilis est, ita quod homo qui languet et cui ratio deficit, cum incalefacta aqua balneet, et eam in muse aut in suffen coquat, aut cum carnibus, aut cum cucheln sepe comedat, et iuuabit eum; et si quis cum lixiuia caput suum frequenter cum illo lauat, multas infirmitates de capite suo fugat, et prohibet ne infirmetur. Sed cui mali humores caput uelut doum fatigant, ita quod etiam aures eius diczent, gunderebe in calida aqua feruere faciat, et expressa aqua, ita calidam capiti suo circumponat, et doum, quod in capite suo est, minuit, et auditum eius aperit. Et qui in pectore et circa pectus  dolet, uelut interius ulcera habeat, in balneo coctam et calidam pectori suo circumponat, et melius habebit.



CAP. CuI.---DE STAGWURTZ  [II, 117].

Stagwurtz [Abrotanum ed.] calida et sicca est, et odor eius, etiam si quis cum ea ungitur quod inde odorem dat, melancolicam et iracundiam in homine excitat et caput eius fatigat. Sed ubi grint in capite hominis nasci incipit, succus eius ulceribus illis infundatur, et curabitur. Et ubi buln in corpore hominis eriguntur, uel ubi membrorum aliquod in homine contrahitur, stagwurtz tundatur, et ita circa superponatur, et etiam succo eius locus perungatur, et melius habebit. [Cum autem scabies et contractio membrorum immorantur, abrotanum mox  auferatur, quia tunc ledit magis quam prosit. add. ed.] Et si quis de gicht in membris suis fatigatur, accipiat satis de stagwurtz, et satis de ueteri aruina, et modicum baumoleo, hec simul in sartagine sweysze, et tunc ista super membrum in quo gicht ita furit, ita calida ponat, et panno per ligaturam constringat, et sic sepe faciat, et gicht ibi cessabit  .



CAP. CuII.---DE BIBOZ  [II, 71].

Biboz [Artemisia ed.] ualde calida est, et succus  eius ualde utilis; et si coquitur et in muse comeditur, infirma uiscera sanat, ac stomachum frigidum calefacit. Sed et si quis comederit aut biberit, unde dolet, tunc aut ex carnibus, aut cum sagimine, aut in muse, aut in aliquo alio condimento et temperamento biboz eoquat et comedat, et putredinem hanc quam in prioribus cibis aut potibus ille sibi attraxit aufert et fugat. [Sed et si troffo, et mali humores, rupta cute absque uenenato ulcere in aliquo loco corporis humani coadunati effluunt, homo ille artemisiam accipiat, et exprimat, et eidem succo mel addat, ita ut succus artemisie mel excedat, et sic locum doloris perungat. Mox etiam clarum de albugine oui factum superilliniat, et panno desuper liget. Et hoc tam diu faciat dum  sanetur. Add. ed.]



CAP. CuIII.---DE CLE  [II, 118].

Cle [Cithysus ed.] tam calidum quam frigidum est, et etiam siccum est, et ad pascua pecorum utile est. Sed ad medicinam modicum ualet, nisi contra caliginem oculorum. Nam flores eius baumoleo im pone, et illo eos zutribe absque coctione, et mox palpebras et oculos caligantes circumunge. Et solummodo in illa hora cum oculi inungendi sunt, flores isti in baumoleum ponantur, et oculis perunctis statim eiiciantur, quia uires non habent, ut in oleo diu iacere et durare possint. Et si hoc modo sepe fecerit, caliginem oculorum fugabit.



CAP. CIX.---DE WERMUDA  [II, 119].

Wermuda [Absinthium ed.] ualde calida est et  multum uirtuosa, et est principalis magistra ad omnes languores. Nam de succo eius calido uino sufficienter infunde, et caput hominis, cum dolet, totum madefac usque ad oculos et usque ad aures et usque ad nack, et hoc facias ad noctem  , cum dormitum uadis, et laneo pileo caput eius totum tege usque ad mane, et deprimit dolorem tumentis capitis  et dolorem qui se in capite erbulset de gicht, et etiam interiorem dolorem capitis fugat. Et etiam de succo eius in baumoleum infunde, ita  quod oleum succum illum duabus partibus superet, ac in uitreo uase ad solem calefac, et sic per annum serua; et cum quilibet homo in pectore et circa pectus dolet, ita quod inde hustet, illum in pectore cum illo perunge; et qui in latere dolet, illum ibi inunge, et interim ac exterius eum sanat. Sed wermudam in mortario ad succum tunde, et unslecht, et sepum ceruinum, ac ceruinam medullam adde, ita ut de succo wermude bis tantum sit ut de sepo, et de sepo bis tantum ut de medulla cerui, et sic unguentum fac; et homo qui fortissima gicht fatigatur, ita etiam quod membra eius minantur frangere, cum eo mox ignem ubi dolet perunge, et curabitur. Et cum wermunda recens est, eam tunde, et succum eius per pannum  exprime, et deinde uinum cum melle modice coque, et succum istum huic uino infunde, ita ut idem succus uinum et mel sapore superet, et istud a maio usque ad octobrem semper tertia, scilicet die, ieiunus bibe, et lauchsucht et melancoliam in te compescit, et oculos tuos clarificat, et cor confortat, ac pulmonem infirmari non permittit, et stomachum calefacit, et uiscera purgat, ac bonam digestionem parat.



CAP. CX.---DE BILSA  [II, 120].

Bilsa frigida est, et mollis absque uiribus; et si quis eam, aut oleum ex granis eius factum, comederet, mortiferum uenenum in illo faceret. Sed ubi surm in homine sunt, ita quod carnem eius exulcerant, eodem loco eam cum succo tere, et suren  morientur. Oleum ex semine eius factum non multum utile est; sed ubi in aliquo loco membrorum hominis nimius ardor exsurgit, locus ille oleo isto perungatur, et eum absque alia medicina infrigidat. Sed uis eiusdem olei aliis infirmitatibus utilis non est. [Ut autem ebrius ad se redeat, iusquiamum in frigidam aquam ponat, et frontem, tempora et guttur suum madefaciat, et melius habebit. Add. ed.]



CAP. CXI.---DE REYNFAN  [II, 70].

Reynfan [Tanacetum ed.] calidus est et modicum humidus, et contra omnes superfluentes et effluentes humores ualet. Nam qui nasenboz [catarrhum ed] habet et inde hustet [tussitat ed,], reyfanen comedat,  aut in suffen [sorbiciuncula ed.], aut in cuchen [tortellis ed.], aut cum carnibus, aut aliquo modo sit. Compescit humores ne in illo supercrescant, et ita deficiunt. Et qui duram husten habet, cum farina semile et reynfanen suffen paret, et  sepe comedat, et ita ariditas et interiora ulcera illius husten soluuntur, hoc modo quod homo ille sordes habens illas excreando eicit, et melius habebit. Sed et qui in stomacho de diuersis malis cibis grauitatem et ponderositatem habet, accipiat soff [ius ed.] quod absque oleribus et absque aliis herbis coctum est, et in illud Reyfanen ponat, et denuo coquat, et coctum comedat sepe, et stomachum eius mollificat, et eum leuem facit, et suauem digestionem parat. Et quicunque urinam emittere non potest, ita quod a calculo constringitur [ita tamen quod . . . non constr. ed.], Reynfan tundat, et succum eius per pannum colet, et modicum uini addat, et sic sepe bibat, et constrictione urine soluetur, et eam emittit.---[Mulier ergo que obstrusa  menstrua patitur, et inde dolet, accipiat tanacetum, et febrifugam equali pondere, et uullenam aliquantum plus quam unius istorum sit, et eas coquat aperto et fluente flumine, quod et sole et ere temperatur; et tunc etiam sumat lateres, et eos in ignem ponat, et assum balneum cum predicta aqua et herbis faciat. Cumque hoc balneum intrauerit, super scabellum herbas calidas ponat, et desuper sedeat. Et si iterum infrigidate fuerint, eas iterum in predicta aqua calefaciat. Et hoc faciat quandiu in balneo illo sedet, ut per humores herbarum istarum cutis et caro ilius exterius et matrix interius mollificetur, et ut uene eius que clause sunt aperiantur. Deinde sumat rifelbire, et ad eorum tertiam partem millefolium, et rutam  quasi tertiam partem millefolii, et tantum de aristologia longa ut rifelbire et millefolii est, et plurimum de dictamno, et has in mortario tundat, et cum bono et puro uino in olla coquat, et coctas cum uino illo in saccellum fundat, et insuper gariofyli, quantum habere potest, et de albo pipere minus quam gariofyli, et simul terat, et satis de nouo et recente melle, quod absque sorde est, addat, et in optimo uino feruere faciat, et ad predictas herbas in saccellum fundat, et ex his claretum paret, et per singulos dies, ieiuna et pransa, illud bibat; sed non in prefato balneo, quoniam balneum hominem aliquantum constringit; et sic faciat dum saluatur. Sed interim dum prefatam constrictionem sanguinis  patitur, bouinas carnes, et alios grossos et fortes cibos deuitet et suaues cibos comedat et uinum bibat. Sed interim aquam bibitura, aquam putei bibat et aquas salientis et fluentis fontis deuitet, quoniam aliis aquis aliquanto asperiores sunt. Add. ed.]



CAP. CXII.---DE DOST  [II, 111].


Dost [Origanum ed.] calida et sicca est, et nullum istorum fortiter in ea uiget. Et si aliquis homo eam comederet aut biberet, aut ullomodo inter corpus suum sumendo duceret, lepram illi inferret, et pulmonem eius inflaret; iecorem eius deficere facit, id est swinden. Sed qui rubram lepram habet, siue recens, siue inueterata sit, accipiat succum dost, et parum minus de succo adron, et etiam de oleo bilsen addat plus quam istorum duorum, sic et modicum uini, et hec simul commisceat, atque in asso balneo, cum iam exire uult, se ipsum cum hoc condimento liquorum perungat. Et postquam balneum exierit, eum ualde swiczet, et ideo mox hircino sepo in patella ad ignem resoluto sepe desuper  ungat, et in lectum se collocet, dum exsiccetur. Et postquam exsiccatus fuerit, item dost accipiat et tundat, atque furfures cortici addat, et hec in calida patella commisceat, et post exsiccationem unctionis, super ulcera lepre calidum ponat, et desuper ligamine liget, et ita post aliquam horam teneat, dum ab ipso incalescat. Et si hec sepe fecerit, absque dubio sanabitur, nisi mors illius sit, [aut nisi Dominus illum curari nolit. Et qui quotidianam febrem patitur, origanum et modicum camphore, et dornelle plus quam istorum duorum sit, puluerizet, et puluerem istum in ipsa accessione febris calido uino immittat, et bibat, et in lectum se collocet, et sanabitur add. ed.]



CAP. CXIII.---DE GARWA  [II, 122].


Garwa [Millefolium ed.] aliquantulum calida et sicca est, et  discretas ac subtiles uires ad uulnera habet. Nam si homo in percussione uulneratur, postquam uulnus uino lauatur, et Garwa modice in aqua cocta, et modice aqua expressa, ita calida desuper pannum illum qui super uulnus iacet leuiter ligetur, et sic uulneri putredinem et swern, id est ulcus, aufert, et uulnus sanat. Et sic sepe fiat, quamdiu necesse fuerit; sed potquam uulnus aliquantum astringi et sanari ceperit, tunc panno abiecto, absque illo, Garwa uulneri superponatur, et tanto sanius et perfectius sanatur. Qui autem interius in corpore uulnus accepit, ita quod aut contis [casu ed.] fractus, aut constrictus interius  fuerit, istam garwam puluerizet, et puluerem illum in calida aqua bibat. Et postquam melius habuerit, tunc eumdem puluerem in calido uino accipiat, dum sanetur.---[Et homo quem tertiana febris fatigat, millefolium et bis tantum polypodii in suaui et bono uino coquat, et per pannum colet, et in ipsa accessione febris uinum hoc bibat; herbas autem istas in uino per triduum bibat, et si necesse fuerit, iterum similibus nouis herbis renouet, et febrem istam mitigat, et sanabitur. Add. ed.]



CAP. CXIu.---DE AGRIMONIA  [II, 123].


Agrimonia calida est. Et in quo scientia et sensus euacuati sunt, illi crines capitis abscindantur, quoniam capilli horrorem et concussionem tremoris ei faciunt: et agrimonia in aqua coquatur, et cum aqua illa calida caput illius lauetur; et etiam eadem herba ita calida super cor eius panno ligetur, primum uecordis defectum sentiat, et tunc super frontem et super tympora illius calida ponatur, et scientiam ac sensus eius purificat, atque insaniem ab eo aufert. Sed qui liuorem et multum flecma de infirmis uisceribus excreat et eicit, etiam frigidum stomachum habet, agrimoniam in uino positam tam pransus quam ieiunus semper bibat, et liuorem excreationis minuit et purgat, et stomachum calefacit.  [Item ut de saliua et excreatione et emunctione homo purgetur, succum agrimonie, et bis tantum succi feniculi accipiat, et his de succo storkenschnabel quantum obolus ponderat addat: deinde de galanga tantum accipiat quantum istorum trium fuit, et storacis quantum sex nummi ponderant, et polypodii ad pensam duorum nummorum; et hec puluerizet, et puluerem istum cum prefato succo comprimat, et ex eo pillulas ad quantitatem fabe faciat. Postea de succo chelidonie maioris, quantum quarta pars nummi pensat, suscipiat, et in illo pillulas intingat, et ad solem ponat ut exsiccentur. Quod si calorem solis non habuerit, in lenem uentum et ad lenem auram ponat, ut suauiter exsiccetur.  Cum autem homo pillulas has sumere uoluerit, stomachum et uentrem suum agninis uel aliis pellibus circumponat, ut calidus fiat, quoniam calor earum sanus est; et non multum ad ignem accedat, sed calore uestium utatur, et eas ante solis ortum sumat, quia aurora eo tempore suauiter et lenis est. Et uel quinque uel nouem pillulas accipiat, et unamquamque singillatim modice intingat molle, et glutiat, et cum eas sumpserit, modice in umbroso loco, et non in calore solis, deambulet usquequo solutionem sentiat. Circa mediam uero diem, postquam solutionem in se senserit, uel si eam obdurato stomacho nondum habere poterit, primum sorbiciunculam de farina simile sorbeat, ut uiscera per suauitatem sorbiciuncule sanentur, uel  ut induratus stomachus hoc modo mollificetur. Si autem homo de libidine aut incontinentia leprosus efficitur, agrimoniam, et secundum eius tertiam partem hysopum, et aseri bis tantum ut istorum duorum est, in caldario coquat, et ex his balneum faciat, et menstruum sanguinem, quantum habere poterit, admisceat, et balneo se imponat: sed etiam de aruina anseris accipiat et bis tantum aruine gallinarum. et modicum stercoris gallinarum, et inde unguentum faciat; et cum de predicto balneo  exierit, eodem unguento se perungat, et in lectum se recollocet. Et sic frequenter faciat, dum sanetur. add. ed.] Agrimoniam quoque in mortario tunde, et ita tritam super oculos illius ad noctem pone, et ita pannum desuper liga cui oculi caligant; caueas ne oculos intret; atque caliginem oculorum fatigat, et cos clarificat.



CAP. CXu.---DE DICTAMNO  [II, 124].

Dictampnus calida et sicca est, et uires ignis et uires lapidis in se habet, quia ut lapis durus est uiribus suis; et ut calorem habet in igne qui de eo egreditur, ita dictampnus uirtuosus est contra infirmitates quibus ipse preualet. Nam calculus, id est steyn, pingui natura in homine crescit; ita cum iam crescere incipit, ille dictampnum puluerizet,  et cum triticeo pane puluerem istum frequenter comedat, et steyn crescere prohibet. Et homo iste in quo steyn creuit, puluere dictampni in acetum melle mixtum ponat et ieiunus hoc sepe bibat, et steyn in eo frangitur. Sed et qui in corde dolet, puluerem de dictampno factum comedat, et dolor cordis cessabit.---[Sed et si quis in aliquo loco membrorum suorum claudicare inceperit, dictamnum in aqua fortiter coquat, et quod in medio uelut cor est abiiciat, et dum coquitur bis tantum husmuoszes addat, et urentis urtice bis tantum ut huszmoszes, et hec simul commisceantur. Et postquam cocta fuerint, aqua modice expressa, calida super iuncturam membri illius, et super uenas in quibus claudicare incipit ponat; et hoc sepe faciat,  et curabitur. Add. ed.]



CAP. CXuI.---DE METRA. [II, 125]

Metra [Febrifuga ed.] calida est, et suauem succum habet, et dolentibus uisceribus ut suaue unguentum est. Et qui in uisceribus dolet, Metram cum aqua et sagimine aut oleo coquat, et farinam simile addat, et sic suffen parat, et illud comedet, et uiscera sanat. Et cum femine menstrua habent, idem suffen, ut predictum est, potent et comedant, et purgationem liuorum ac interiorum fetidorum suauiter et leuiter parat, et menstrua educit.---[Homo autem qui stechedim patitur succum Febrifuge et butyrum uaccarum commisceat, et se ubi dolet perungat et curabitur add. ed.]



CAP. CXuII.---DE MUSORE.  [II, 126].


Musore [Pilosella ed.] frigida est; et comesta cor confortat, et malos humores qui in unum locum in homine congregati sunt, minuit. Sed homo qui comedit eam, non solam nec simplicem comedat, quia nimis aspera est, et modicum dictampni, aut modicum galgan, aut modicum zitwar addat, et comedat ut predictum est [et frigidos humores dissipat. Add. ed.].



CAP. CXuIII.---DE SWERTULA  [I, 127].

Swertula [Gladiola ed.] calida et sicca est, et omnis uis eius in radice est, et uiriditas eius in folia  ascendit. In Maio autem succum eorumdem foliorum tolle, et aruine in patella liquefac, et succum istum adde, et sic unguentum para, ita ut uiride appareat, et illum qui minutam scabiem habet, hoc eodem unguento sepe perunge, et curabitur. Et qui in facie duram cutem habet ut cortex, aut qui in ea bulecht est, aut qui malum colorem habet, in eo succum eorumdem foliorum exprimat, et eum in uas ad aquam magnorum fluuiorum, ut iam est dictum; fundat, et simul modice calefaciat, et ita aqua illa cum succo hoc moderate calefacta faciem suam lauet, et hoc sepe faciat, et suauem cutem, ac bonum ac pulchrum colorem facit in facie; sed et radicem et folia swerteln in aqua coquat, et tunc aqua expressa, caput frenetici, et qui hirnwudig est, ita  calida circumpone, panno desuper ligato, ut ita dormiat, et hoc sepe facias; et tunc etiam radicem eiusdem swertela interius rotunditates incide, ac eas in melle [condiens], et eidem frenetico, id est hirnwutigen da frequenter ad comedendum, et sanabitur. Et etiam radicem eius cum bono uino in mortario tunde, et uinum hoc, panno colatum, calefac, ac ita calidum da illi bibere qui steyn habet. Et qui difficultate urine constringitur, et calculus in eo mollescit, et urinalia loca, que constricta erant, aperiuntur. Contra recentem quoque lepram radicem eiusdem swerteln tunde, et sic in lac asine pone, ut simul gerynn, et mox sagimen porci in patellam funde, et tunsam radicem cum asine lacte ad sagimen illud in patellam pone, et fortiter simul  commiscendo coque, et hoc facto, per pannum cola, et in uas liquorem excipe, ut inde unguentum habeas. Deinde fac lixiuiam de cineribus elren; et qui leprosus esse incipit, scilicet cum lepra adhuc in eo recens est, lixiuia ista primum corpus suum lauet, ubi lepram sentit; et deinde predicto unguento se ibi ungat, et hoc sepe faciat, et sanabitur.



CAP. CXIX---DE MERRICH [II, 59].

Merrich [Raphanum ed.] calida [frigidum ed.] est; et cum in Martio omnes herbe uirescunt, tunc etiam merrich mollescit, sed tamen per breue tempus, et tunc comesta sanis et fortibus hominibus bona est, quoniam uiriditatem bonorum humorum  in eis confortat. Sed postquam indurescit et fortis in cortice erit, periculosa est ad comedendum, quia uiriditatem non habet, et tunc hominem aridum facit quemadmodum si lignum comederet. Et ideo homo illam non comedet, sed tamen sugat si succum habuerit et aliud ex ore eiciat. Macer autem et aridus homo, si Merredich comedere uult, modice comedat ut inde confortetur aliquantum, ne si multum ex eo comederit, inde doleat, quia ipse modicas uires in se habet  . Et cum merrich uiridis est, in sole siccetur, et huic puluis de galgan equo pondere addatur; et qui in corde dolet,  puluerem istum pransus et ieiunus cum pane comedat, et melius habebit. Sed et qui in pulmone dolet eumdem puluerem aut in calido uino aut in calida aqua ieiunus et pransus bibat, et curabitur.



CAP. CXX.---DE HATICH  [II, 128].

Hatich [Ebulus ed.] frigida est et humida, et nature hominis contraria, ita ut si aliquis homo eam comederet, illi periculosum esset. Sed si alicui homini de malis humoribus caput uelut torrens aqua diszet, illius capite ita frigida circumponatur, et melius habebit. Et si aliquis homo in digitis aut in pedibus suis grint [scabiosos ungues ed.] habet, tunc bere atich unguibus illis sepe superliget, ut aut purgentur aut cadant, et sic alii pulchri renascentur.



CAP. CXXI.---DE NACHTSCHADE  [II, 129].


Nachtschade [Solatrum ed.] calida et sicca est. Et qui in corde dolet, aut qui in corde unmechtigz, nachtschade in aqua modice coquat, et aqua expressa, eam ita calidam super cor suum ponat, et meliorabitur. Sed et qui in dentibus dolet, eam in aqua calefaciat, et cum ad noctem dormitum uadit, eam super maxillam et super mandibula ubi dolet calidam ponat, et dolor cessabit. Et cum pedes intumescunt, eam in aqua modica calefactam pedibus superponat, et tumere cessabunt. Sed et qui in medulla in cruribus dolet, Nachtschaden in aqua coquat, et calefactam cruribus circumponat, et panno circumliget, et melius habebit.



CAP. CXXII.---DE RINGULA  [II, 130].

 Ringula [Ringella ed.] frigida et humida est, et fortem uiriditatem in se habet, et contra uenenum ualet. Nam qui uenenum comedit, aut et cui uirgeben est, ringulam in aqua coquat, et aqua expressa, eam super stomachum suum ita calidam ponat, et uenenum mollificat et ab ipso excreatur. Sed et idem homo mox bonum uinum calefaciat, et satis de ringula imponat, et cum ea iterum idem uinum calefaciat, et quia uenenum sumpsit, ita semicalidum uinum illud bibat, et uenenum aut per nasum spumando emittit, aut per spumam, id est schum, de se eicit. Et si boues aut oues aliquid mali comederint, unde repente inflantur, id est erblewent, ringula tundatur, et succus eius exprimatur,  atque modica aqua succus in illa ora eorum fundatur ut inde gustent, et curabuntur. Sed et si bos aut ouis hustet, succum ringule absque aqua naribus eorum infunde, et mox noxios humores excreant, et meliorabuntur,

Et homo cui caput uellecht, abscidat illud quod molle in lardo est, abscidat et etiam swarten eius lardi, reiciat et hoc quod iuxta eamdem swarten in lardo, durum accipiat, et illud cum ringula in mortario  tundat, et tunc isto caput suum sepe ungat, et uellen cadent, et caput illius pulchrum erit. Et qui grint in capite habet, accipiet flores et folia ringeln, et succum de his exprimat, et tunc de succo isto et modica aqua et cum farina simeln, uel cum farina siliginis deyck paret, et cum illo totum caput suum panno cum pilleo, ligatum relinquat dum illud incalescat et dum deyck scindatur, id est schrinde, atque tunc auferat, et iterum deyck simili modo paret, et capiti suo circumponat, et sic per nouem dies faciet; et quotiens deyck de capite suo aufert, totiens de succo ringeln lixiuiam paratam habeat, caput suum ea totiens lauet, et sanabitur.



CAP. CXXIII.---DE WULLENA  [II, 131].

 Wullena [Blandonia ed.] calida et sicca est, et aliquantum frigida; et qui debile et triste cor habet, Wullenam aut cum carnibus, aut cum piscibus, aut Kucheln absque aliis herbis coquat et sepe comedat, et cor eius confortat et letificat. Sed et qui in uoce et in gutture raucus est, et qui in pectore dolet, Wullenam et feniculum equali pondere in bono uino coquat, et per pannum colet, et sepe bibat, et uocem recipiet, et pectus sanat.



CAP. CXXIu.---DE GAMANDREA  [II, 132].

Gamandrea [Alentidium ed.] calida est et pinguis, et nec hominibus, nec pecoribus comesta aut bibita prodest, quia liuorem et scabiem fugat et deuitat, et in sanguinem cadit, ac illum minorem facit et attenuat  . Nam sanguinem minuit, et  tabem auget cum eam non aufert. Quod si quis eam aliquo modo purgatoriam sumat, ut liuorem et tabem qui in eo remanserunt minuat, aliquando pestis subsequitur, quoniam sanguis in eo minutus est et tabes in eo remansit, et ideo caro eius infirmabitur. Sed tamen qui minorem scabiem que inter cutem et carnem est, patitur, gamandream cum ueteri aruina tundat, et se cum ea ungat, et caro eius sanabitur. Sed postquam aliquantum sanari iam eeperit, tunc amodo se cum illa non ungat, quia sanguinem suum ledit, si se diutius ibi unxerit. Contra cutem non ualet, quia grint in carne profunda est; et si cum ea ungitur, sanguinem minuet, et tabem interius dimitteret  .



CAP. CXXu.---DE CENTAUREA  [II, 133].


Centaurea calida et sicca est; et cui os et beyn in corpore suo alicubi fractum est, centauream uel radicem eius aut uino aut aqua mixtam sepe bibat, et fractum os simul conglutinatur, id est wellet. Sed tunc etiam centauream in aqua calefaciat, et aqua expressa, eam ita calidam loco ubi os fractum sepe superponat, et sic ipsum locum cum ea bewe, et sanabitur. Nam qui ita uirgichtigit  est, quod ei lingua in loquendo deficit, et quod etiam in eo aliquod membrum destituitur, iste radicem et folia centauree cum nouo sepo cerui commisceat, et ita cum farina tortellos, id est kucheln, faciat, et eos sepe comedat, et gitch qui eum fatigat deprimitur. Sed et idem qui uirgichtiget est, centauream in uinum istud ita sepe bibat, et gicht in eo cessabit.



CAP. CXXuI.---DE POLEYA  [II, 68]

Poleya suauem calorem habet, et tamen humida est; [et harum quindecim herbarum aliquam uirtutem in se habet, scilicet zituaris, gariofyli, galange, zinziberi, basilice, consolide maioris, lunguurtz, aristologie, millefolii, abrotani, polypodii, agrimonie, stur, storckenschnabel, bachminze. Et  he herbe omnes febribus contrarie sunt add. ed.] et qui in cerebro dolet, ita quod uirseret est, poleyam in uino ponat et coquat, et ita calidam circa totum caput suum ponat, et desuper panno liget, ut cerebrum calidum sit, et insania in eo deprimitur. Et cui oculi caligant, succum eius exprimat, et eum circa oculos et circa palpebras ungat, ita tamen ne oculos [interius] tangat, et caliginem eorum fugabit. [Si autem oculos interius tetigerit, carnem eorum uirtute sua exulcerabit add. ed.] Sed et de galli felle sumat et bis tantum de succo poleye, et modicum puri uini adde, et sic collyrium fac, et in uasculum repone, et adolescenti homini, cui oculi pre infirmitate caligant, uel etiam seni qui moderate etatis est, circa oculos et circa palpebras  unge, ita quod etiam modice ad oculos intret; hoc faciet per duodecim noctes, cum dormitum uadit, et caliginem ab oculis aufert. Et poleyam pulueriza, et puluerem istum in acetum et in mel equalis ponderis pone, et ieiunus sepe bibe, id est suffe, et stomachum tuum purgat, et oculos tuos clarificat. Sed et qui folia poleye cruda cum sale sepe comedit, ipsa scilicet sola carnibus addita, si frigidum stomachum habet, calefacit eum; et si etiam stomachus eius ueneno, id est eyter, plenus est, eum purgat et sanat.



CAP. CXXuII.---DE BEONIA  [II, 134].

Beonia [Dactylosa ed.] ignea est, et bonam uirtutem habet, et contra tercianas et quartanas febres  ualet. Nam radicem eius modice tunde, et ita in uinum pone, et sepe bibe, et tercianam et quartanam a te fugat. Et iterum beoniam pulueriza, et puluerem istum in farinam pone, ac sagimen aut oleum papaueris adde; ita fac quasi habim, et sepe comede, et iterum terciana et quartana a te cessabit. Et si homo mentem excedit, quasi nichil sciat et quasi in extasi iaceat, semen beonie in melle intinge et super linguam illius pone, et sic uires beonie in cerebrum illius ascendunt, et cum excitant, ita quod cito ad mentem suam redit et quod intellectum recipiet. Sed et qui multum  flecma in capite et circa pectus habet, et ideo plurimum sordes excreat, et quod etiam fetentem anhelitum habet, radicem beonie in modicas rotulas incidat, et his etiam de semine eius addat, et in uino feruere faciat, et ita moderate sepe calidum bibat, et caput et pectus illius purgat, et anhelitum eius bonum odorem facit habere. Et postquam hoc uinum ebiberit, aliud uinum usque tercia uice cum eadem beonia calefacere potest.---Sed et semen beonie accipe et in sanguine yrudinis intinge, et mox in farina simile ita inolidum inuolue; et cum aliquis homo caduco morbo cadit, id est wallendsucht, in os eius pone, dum ita iaceat, et hoc facies quociens per hunc morbum cadit, et tandem curabitur.---Et si tinee, id est milwe,  crines hominis comminuunt, cum radice, et semen beonie lixiuiam faciat, et caput suum sepe lauet, et tinee morientur. Sed et radicem et folia eius inter uestes pone, et tinee fugiunt nec illas ledunt.



CAP. CXXuIII.---DE BATHENIA [II, 135].

Bathenia [Pandonia ed.] calida est, et signa scientie hominis plus quam alie herbe in se designat, quemadmodum domestica et munda animalia plus cum homine agunt, quam animalia siluestria  ; et ideo fallacia dyaboli umbras suas interdum super eam parat, et etiam super quasdam alias herbas, quia ipse roralis est, unde etiam omnes uires que in herbis sunt nouit  . Qui stultus aut fatuus est, ita quod scientia in eo deficit, batheniam  tundat quasi ad succum, et ita super totum pectus suum ad noctem ponat, et panno liget usque mane, et hoc sepe faciat, et ad scientiam redibit. Et qui a falsis sompniis fatigari solet, batheniam, cum in nocte dormitum uadit, et cum dormit, apud se habeat, et minus falsa sompnia uidebit et sentiet. [Mulier que iniusto tempore multa menstrua patitur inordinate, pandoniam in uinum ponat ut inde saporem habeat, et sepe bibat et curabitur add. ed.] Sed si aliquis uir a muliere, seu aliqua mulier a uiro, ulla magica arte illusa fuerit, seu aliquo prestigio illius rei tacta fuerit, seu ullis fantasticis et dyabolicis incantationum coniurata fuerit, ita quod uir in amore mulieris  aut quod mulier in amore uiri sic incantata insanit, tum bethoniam querat per quam unquam aliquod medicamentum uel aliqua fantasia prius facta sit, quia si tale aliquod per eam ante factum est, amodo ad medelam medicine non ualet, quia per fantasias prius irretita est  . Et cum eam inuenerit, folia de ea auferat, et folium unum in utrumque foramen narium suarum, folium unum sub lingua sua ponat, et in utraque manu sua folium unum teneat, atque sub utrumque pedem folium unum ponat, et etiam batheniam oculis suis fortiter inspiciat; et hoc tandiu faciat, dum eadem folia in  corpore eius incalescant, et sepe faciat, scilicet dum melius habeat, et sic ab insania amoris illius soluetur, ita tamen si nullum incitamentum amoris aut comedendo aut bibendo gustauit nec in corpus suum induxit. Sed et qui per magica uerba in amore alterius irretitus est, siue uir, siue mulier sit, bethaniam apud se semper habeat, et melius habebit. Quod si in hyeme est, ita quod folia eius ad predictum remedium non possunt haberi, radicem eius accipiat, et ita faciat, ut predictum est. Et nullus ullo modo bethaniam comedat, quoniam si eam comederit, sensum et intellectum eius ledit, et eum fere amentem facit.



CAP. CXXIX.---DE SICHTERWURTZ NIGRA  [II, 136].

 Sichterwurtz que nigra dicitur, calida est et frigida, et in calore suo dura est et aspera. Si autem aliquis homo ulla peste et infirmitate, et in capite fatigatus, sensus suos et intellectum perdit, ita quod amens efficitur, accipe Sichterwurtz, et minus de Quenula ei adde, et simul tunde, ac in patella cum ueteri aruina sweysze, et calidam super totum caput et circa collum totum illius pone, et pannum desuper liga, et hoc per quinque dies fac, semel in mane, semel ad noctem per singulos dies calefaciens, Et post quintum diem, lixiuiam cum cineribus de fago fac, et caput eius laua, et curabitur. Quod si tamen mentem suam nondum receperit, iterum per alios dies quinque cum eodem unguento caput et collum eius circumpone, ut predictum  est, et iterum post quintum diem cum prefata lixiuia caput eius laua, et quamuis pestis amentie illius fortis sit, ab eo fugabitur, et sensus suos et intellectum suum recipiet.



CAP. CXXX.---DE SICHTERWURTZ [II, 137].

Alba quoque Sichterwurtz eamdem prefatam naturam nigre Sichterwurtz habet, excepto quod nigra acerbior est quam alba. Et alba Sichterwurtz Quenule et feniculo et aruine, ut predictum est, commixta, amentiam in homine etiam fugat, sicut prefatum est, et etiam ad alia pigmenta ac unguenta multum ualet, si eis additur  . Et iuuencula, cui menstrua in recto tempore desunt, oleum rosis impositis accipiat, et etiam de alba Sichterwurtz  dimidiam tertie partis earumdem rosarum, et hoc idem oleo imponat, et tunc iuxta inguen, circa umbilicum et super lankim forte et sepe se ungat eodem oleo, et membra [menstrua] eius mouebuntur, et soluentur. Sed si aliquibus impedimentis irretita hoc modo menstrua non habuerit, prefata tamen unctio menstrua in ipsa ita defundet et minuit, id est zusluszet, quia minus inde dolebit, si ei recto tempore non occurrerint.---[Sed et  homo qui in corde, et in uobin  dolet, citteruurtz album, et ad eius tertiam partem abrotanum, et minus menue quam abrotani sit, simul tundat, et his butyrum uaccarum in Maio paratum addat, et hoc unguentum optimum est; et cum in corde dolet, ibi inungat; et si in uobim dolet, circa guttur se ungat, et hoc sepe faciat, et melius habebit. Add. ed.]



CAP. CXXXI.---DE BIBENZLLA  [II, 139].

Bibenella magis frigida est quam calida, et ad usus hominum non multum ualet, quia succus eius acer est  . Sed tamen eam in collo tuo semper habeas suspensam, et interim ab inuocationibus demonum, a magicis uerbis, nec a zauber, quod nec comedisti nec bibisti, illudi poteris.



CAP. CXXXII.---DE AGLEYA  [II, 140].


Agleya [Acoleia ed.] frigida est. Et homo in quo freischlich, quod dicitur selega, nasci incipit, Agleyam crudam comedat, et freichlich euanescit. Et in quo orfime [scrofule ed.] crescere incipiunt, Agleyam crudam sepe comedat, et orfime decrescunt. Sed et qui multum flecma eicit Agleyam in melle beysze [condiat ed.], et sepe comedat, et flecma minuit, ac illum sic purgat. Qui autem fiber habet, Agleyam tundat, et succum eius per pannum colet, et eidem succo uinum addat, et ita sepe bibat, et melius habebit.



CAP. CXXXIII.---DE SPRINGWURTZ  [II, 141].

Springwurtz [Citocatia ed.] frigida est, et modicum atque acrem succum in se habet; nec multum per se  solam utilis est homini  . Nam quicunque homo eam solam et simplicem comederet, illum interius in corpore suo dissiparet, id est indrede, ita quod cum periculo eius ipsum transiret ungesuntliche  . Sed qui paruam et leuem purgationem sumere uoluerit, accipiat cynamomum et liquirici pari pondere, et puluerizet, et puluerem istum cum modica farinula simele in succo Springwurtz ad modum fabarum inuoluat, et ad solem uel ad fornacem siccet, et tunc in mane diei hoc sumat, quantum quinque nummi, aut nouem, aut quindecim ponderant, et eum leuiter purgabit; et se postea cibo et potu obseruet, ut iustum est  .



CAP. CXXXIu.---DE FRIDELES  .

 Frideles auga nec rectum calorem nec rectum frigus in se habet, nec ullas uires ad usus hominis tenet, sed est unkrut, nec ad medicinam ualet; unde si aliquis homo eam comederet, illum plus lederet quam ei prodesset.



CAP. CXXXu.---DE BERURTZ  [II, 142].

Berwurtz calida est, et siccam uiriditatem in se habet  . Et homo qui fortes et ardentes febres in se habet, berwurtz puluerizet, et puluerem istum  cum pane, ieiunus et pransus, comedat, et melius habebit. Sed et qui gegicht habet eumdem puluerem sepe comedat, et gicht in eo cessabit. Et qui gelsucht habet, radicem berlwurtz, cum uiridis est  , in aceto tundat, et sic comedat; et tunc etiam cum eodem aceto aliquod suffen paret, et sepe comedat  , et curabitur.



CAP. CXXXuI.---DE STEMBRECHA  [II, 143].

Stembrecha [Saxifrica ed.] frigida est, et fortes uires in se habet; et ad usus hominis qui tenerum corpus habet in comestione non ualet, quia corpori illius nimis fortis esset. Sed ubi aut in stomacho, aut uesica alicubi in corpore hominis slim coagulatur, et ita induratur uelut lapillus, tunc ille semen Stembreche in aqua tundat, et ita pransus, et  non ieiunus, sepe bibat, et sic bibitum illud, quod in homine uelut lapillus, durum et contrarium est, frangit, et ita homo ille sanabitur. Et qui gelsucht habet, idem semen terat in uino, et per modicam horam in eodem uino iacere permittat, et tunc, pransus, sepe bibat  , et gelsucht in eo exstinguetur, quia ipsa etiam de superfluitate fellis interdum nascitur, et multociens quamdam duriciam uelut lapidem in homine parat.



CAP. CXXXuII.---DE UGERA [II, 144].

Ugera ualde calida est, et quoddam acumen in se habet, et idem acumen ualde forte est, et ideo magnos et fortes ulcus, id est swern frangit  . Nam Ugera in mortario tunde, et modicum baumoleum adde, et ita [frigida ed.] super ulcus pone.  Quod si baumoleum non habes, modicum de coruino sepo adde, et sic in patella sweysze [calefaciat ed.], ac infrigidari permitte, et tunc ita frigidum super ulcus pone, et fortitudo eius uenenum emollescit et extrahit, ac illud sanat. Sed et si magne rufe et uidelicet gedoszen ulcera in homine sunt, eamdem ugeram tunde, et ei aut baumoleum, aut ceruinum sepum, ut supradictum est, adde et super ulcera illa pone, et uenenum, id est eyther, extrahit; sed cum eadem ulcera iam rubescere inceperunt, ugeram abiice, et tunc cum baumoleo aut cum ceruino sepo beneduch de canabo para, et super ulcera illa pone, et sanabuntur, quia uenenum iam tunc extractum est  . Sed et radicem ugere  in aceto beisze, et ita per noctem eam pone super locum illum ubi in corpore tuo warczen nouiter crescere inceperunt, et pannum desuper liga, et hoc sepe fac, et warczen euanescunt.



CAP. CXXXuIII.---DE GRINTWURTZ [II, 145].

Grintwurtz [Chelidonia ed.] ualde calida est, et uenenosum, id est slimech succum tenet. Nam tam atrum et acerbum uenenum in se habet, quod ipsa nullam sanitatem homini conferre potest, quia si in una re homini sanitatem daret, in alia re interius  illi maiorem infirmitatem conferret. Si enim eam aliquis comedit aut bibit, eum interius exulcerat et ledit, et ideo interdum et solutionem et digestionem in homine cum dolore facit et non cum sanitate. Qui autem aliquod inmundum comedit, aut bibit, aut tetigit, unde ulcerosus in corpore fit, ueterem aruinam accipiat, et ei satis de succo Grintwurtz addat, et cum eo tunde, et sic in patella simul dissoluat, et tunc cum sepo perungat se, et sanatur.



CAP. CXXXIX.---DE LUBESTUCKEL  [II, 36].

Lubestuckel [Leuisticum ed.] temperati caloris est. Et si crudum comedit, hominem in natura sua zufloszlich facit [dissoluit ed.], et naturam eius sic destituit. Sed et si quis coctum absque aliis condimentis solum  comederit, eum grauem et unlustig [tediosum ed.] mente et corpore faceret. Si autem cum aliis condimentis coquitur et comedatur, tunc comedentem non multum ledit. Et si aliquis homo druse [glandes ed.] in collo dolet, ita quod uene colli eius inflate sunt, accipiat Lubestuckel, et modicum plus de Gunderebe, et in aqua simul coquat; aqua effusa, collo calidas circumponat, quia uene colli eius supra modum distracte sunt, et curabitur.

[Et si quis in pectore tussitat, ita quod ibi primum dolere incipit, leuisticum accipiat et saluiam equali modo, et feniculi bis tantum ut istorum duorum est, et in bonum uinum tam diu simul ponat, usque dum idem uinum saporem ex eis capiat, et tunc abiectis herbulis, idem uinum calefaciat,  et calidum post cibum bibat, usque dum sanetur. Si autem tussis modica est, homo predictum poculum non calefactum bibat, quoniam dolor lenis est. Si uero dolor fortis est, idem uinum calefactum bibat, quatenus tanto suauius soluatur. Quod si reuma de naribus equi fluit, ita quod inde tussitat, homo qui eum liberare uult, leuisticum accipiat, et modicum minus urentis urtice, et eas in aqua coquat, et deinde de aqua ablatis, fumum earum ita calidum in nares et in os eius freno imposito transire permittat, et sanabitur. Si autem equus in uentre uelut de morsibus dolet, homo leuisticum accipiat, et modicum minus de urente urtica, et pabulo illius sepe intermisceat, quatenus ista simul  comedat, et curabitur. Add. ed.]



CAP. CXL.---DE EBICH  [II, 146].

Ebich magis frigida quam calida, et ad comedendum homini inutilis est, uelut unkrut. Sed homo qui gelsucht habet, ebich in patella cum ceruino sepo aut ueteri aruina suueysze [calefaciat ed.], et calidum supra stomachum suum ponat, et gelsucht in herbam illam transit, id est uszflecht, ita quod etiam cutis illius hominis gelware exterius apparebit; et cum herbas istas supra stomachum suum posuerit,  ut predictum est, mox bruncrasse in frigida aqua tunde, et per pannum cola, ac ita frigida da illi ad bibendum, et gelsucht expellitur et curabitur.

[Sed et mulier que iniusto tempore multa menstrua inordinate patitur, ebech in aqua coquat, et sibi in femoribus, et in umbilico calidam circumponat, et frigiditas illius contrario fluxui resistit. Si etiam in aliquo homine interior pellicula, in qua intestina clausa sunt, aliquo casu scinditur, ille ebech, et bis tantum de maiore consolida in bono uino coquat, et postquam eas coxerit herbas, a uino separet, et illi modicum pulueris de zituare facto, et tantum zuccari quantum ebech fuit, et satis de cocto melle inmittat, et ita rursum modice  feruere faciat, et deinde per saccellum uelut purum potum faciat, et post cibum et ad noctem bibat, et hoc sepe faciat. Sed et herbas que in prefato uino cocte sunt, super locum ubi interior pellicula rupta est, calidas liget et scissuras eius colligunt. Radicem quoque maioris consolide in minuta frusta inscidat, et in uinum ponat, ut inde saporem capiat, et hoc uinum semper bibat, usquedum sanetur. Add. ed.]



CAP. CXLI.---DE YBISCHA  [II, 147].

Ybischa calida et sicca est, et contra febres ualet. Nam homo qui febres habet, qualescunque sunt, ybischen in aceto tundat, et mane ieiunus et ad noctem ita bibat, et fiber, cuiuscumque nature sit, cessabit. Sed et qui in capite dolet, Ybischam accipiat,  et modicum minus saluie addat, et has simul contundat, ac eis modicum de baumoleo commisceat, et tunc iuxta ignem in manu sua tantum calefaciat, et sic fronti sue solummodo superponat, et panno liget, et ita obdormiat, et melius habebit.



CAP. CXLII.---DE DENEMARCHA  [II, 147].

Denemarcha calida et humida est. Et qui etiam pleurisim patitur, aut ille qui de gicht dolet, Denemarcham puluerizet, et huic pulueri modicum minus de puluere nebeten addat  , et tunc cum farina et aqua tortellas faciat; aut kucheln in patella cum sagimine, et has predictas pulueres commisceat, et sic sepe comedat, et pleurisis  atque gicht in eo cessabunt, ita quod melius habebit.



CAP. CXLIII.---DE NEBETTA  [II, 149]

Nebetta [Calamentum ed.] calida est. Et homo qui orfime [scrophulas ed.] in collo habet, antequam rumpentur, Nebettam puluerizet, et puluerem istum aut cum pane, aut in muse, aut in kucheln sepe comedat, et orfime euanescent. Quod si orfime franguntur, folia eius ita cruda et recentia superpone, et orfime siccabuntur.



CAP. CXLIu,---DE CRANCHSNABEL  [II, 150].


Cranchsnabel ualde calida est, et modicum humiditatis habet, et etiam fere uires pigmentorum in se habet. Accipe ergo kranchsnabel, et minus de bertram [Piretro ed.], quam de kranchsnabel, sic nucis muscatam, minus quam de bertram, sic et hec in puluerem redige, et simul commisce, et qui in corde dolet puluerem istum aut cum pane comedat, aut absque pane, et manu sua lingat,  et melius habebit, quia optimus puluis est ad sanitatem cordis. Et qui nazeboz habet, eumdem puluerem naribus suis apponat, et odorem eius in se intrinsecus trahat, et nazeboz leuius et suauius se soluet, et cito euanescit absque periculo hominis illius. Sed et qui husten [tussim ed.] et gebrech [constrictionem  ed.] in pectore habet, cum farina et puluere isto kuchelu [tortellos ed.] in patella ponat, sagimine aut butyro addito, et ieiunus et pransus sepe comedat, et husten et ulcus pectoris leniter et suauiter soluit, et finiri facit, et sic homo melius habebit. Et etiam qui in pectore dolet, ita quod eum pectus demphet, aut qui in gutture dolet, ita quod uox subtrahitur, eumdem puluerem in calido uino bibat, et in pectore ac in gutture melius habebit. Sed et qui in capite dolet, ad puluerem istum lucidum sal aut assum sal addat, et ita aut in pane comedat aut in manu sua lingat, et melius habebit.



CAP. CXLu.---DE CONSOLIDA  [II, 151].

Consolida frigida est. Et si homo eam absque  ratione comederit, omnes humores, qui in eo recte instituti, destituit  . Sed si aliquod membrum in homine destitutum et ulceratum ac uulneratum est, si tunc eam comederit, liuorem illum, qui ibi egreditur, repente sequitur, et ipsum liuorem et ulcera superius in cute sanat, et non interius in carne: ac similitudinem habeat, quando lapides in magnam fossam proiiciuntur, ut aquam effluere prohibeant, uelut in aliquo uacht est, et ita aqua cum effluere non potest, in profunditate licus consedit  ; et hoc modo uermiculi et queque praua introrsum manebunt, cum extra effluere prohibeantur. Sic consolida iniuste et non recto modo comesta ulcera exterius sanat, et queque butrida  interius dimittit.



CAP. CXLuI.---DE BYuERWURTZ [II, 152].

Byuerwurtz [Rustica ed.] calida est et modicum frigida. Radicem ergo et folia biuerwurtz pulueriza, et quantum medietas eius pensat, tantum de puluere bertram ponderat, tantum de puluere cynamomi ei addat, et commisceat; et puluerem istum hoc modo commixtum quotidie aut cum pane, aut cum calido uino bibe, aut in suffen comede, et nullam magnam aut diuturnam infirmitatem habebis usque  ad mortem tuam. Et nullus homo puluerem istum sic paratum deuitet; quia si sanus est et puluerem hunc quotidie comedit infirmus ad longum tempus in lecto decumbens non erit; et qui infirmus est, si eum comederit, sanus erit. Sed puluerem per pannum seruare poteris sanum, eum in nouum fictile uas pone de limo factum et aridum, et ita sub terra funde, et clausum tege, atque sic uires tuas obtinebis  .



CAP. CXLuII.---DE GRENSING.

Grensing unkrut, nec ad ullam sanitatem hominis ualet. Ita si homo illam comederet, ei nec prodesset nec obesset.



CAP. CXLuIII.---DE MORKRUT  [II, 66].

Morkrut est refectio hominis, nec ei ad sanitatem  prodest, nec ei obest; sed comesta uentrem implet.



CAP. CXLIX.---DE GENSEKRUT  .

Gensekrut frigida est et est unkrut, nec homini ad sanitatem prodest si comederit, sed eum plus ledit.



CAP. CL.---DE LINSAMO  [II, 15].

Linsamo calidum est, etc., ut infra cap. 194, de semine lini, in quo multa leguntur que hic desunt.



CAP. CLI.---DE HUNSDARM  [II, 173].

Hunsdarm calida est, et est unkrut. Sed si quispiam homo casu ceciderit, uel si quispiam contis percussus fuerit, ita quod cutis eius inde weydden erit [inde uarias maculas habet ed.], Hunsdarm in aqua coquat, et aqua expressa, ita calidum super  locum casus aut percussionis sepe ponat, et pannum desuper liget, et liuores ibi collectos depellit.



CAP. CLII.---DE NYESEWURTZ  [II, 153].

Nyesewurtz [Gelisia ed.] calida et sicca est, et modicum humida, sed quamdam uiriditatem habet que utilis est  . Nam qui a gicht fatigatur, et etiam ille qui gelsucht habet, Nyesewurtz contundat, et succum eius per pannum colet, et tunc eundem succum uino addat, et si gicht habet, ieiunus hoc modo sepe bibat, aut si gelsucht [regium morbum ed.] habet, pransus sepe bibat, et curabitur. Sed et Nyesewurtz in uino, addito melle, coquat, et per pannum colet, et hoc pransus et ad noctem, cum dormitum uadit, bibat, et hoc sepe faciat, et ipsum  curabit, et ipsum in pectore suauem et leuem facit, et stomachum suum purgat, et quidquid interius in corpore suo sordidum et fetidum est minuit.



CAP. CLIII.---DE HERBA GICHT [II, 154].


Herba que dicitur gicht ualde calida est, et quamdam uiriditatem in se habet. Et qui in stomacho dolet, eamdem herbam et semen eius modice contundat, et in uino et in modico melle coquat, et per pannum colet, et ita calidum bibat. Qui autem precauere uult, ne in stomacho infirmetur, eumdem potum frigidum sepe bibat, et sanitatem in stomacho retinebit. Sed qui a gicht sepe fatigatur eamdem herbam cum semine contundat, et aruinam ursi addat, et de baumoleo, uelut terciam partem baumolei ad aruinam ursi, et sic in aquam coquat, et unguentum faciat, et se ubi dolet inungat, et statim cutim eiusdem hominis ita pertransit, quod tempestas pestis illius gicht ab eo  cessabit.



CAP. CLIu.---DE YSENA  [II, 155]

Ysena [uerbena ed.] frigida est magis quam calida, et ubi aut de ulceribus, aut de uermibus putride carnes in homine sunt, Ysenam in aqua coquat, et tunc lineum pannum supra putrida uulnera aut super putrida loca uermium pone, et de Ysena illa modice aqua expressa, eam modice calidam super lineum pannum illum quod super putridas carnes has posuisti depone; et postquam illa exsiccatur, iterum aliam coctam eodem modo superpone, et hoc tam diu fac, donec putredo illa auferatur. Sed et si alicui in gutture intumet, Ysenam in aqua modice calefaciat, et ita modice calidam super guttur  suum ponat, et panno liget, et hoc faciat, dum tumor euanescat



CAP. CLu.---DE SATEREIA  [II, 156].

Satereia magis calida est quam frigida. Homo autem qui gicht fatigatur, ita quod membra eius semper mouentur, Satureiam puluerizet, et huic pulueri minus de puluere kumels quam de puluere saluie, sic et pulueres istos in honigwurtz simul commisceat, et illam pransus sepe bibat, et melius habebit.



CAP. CLuI.---DE WOLFESGELEGENA  .

Wolfesgelegena ualde calida est, et uenenosum calorem in se habet. Et cum masculus aut femina in libidine ardet, si quis homo illum uel illam in cuti eius uiridi Wolfesgelegena tetigerit, in amore  illius ardebit, et deinde postquam herba illa aruerit, masculus aut femina, qui cum eadem herba tactus  est, de amore illo quo incensus est, fere infatuatur, ita quod stultus deinceps erit.



CAP. CLuII.---DE SYME  [II, 170].

Symes frigida est. Aut si maden aut uermes hominem comedant, Symes ad ignem puluerizet, et ipsum puluerem in loco ulceris ponat, et uermes et maden morientur.



CAP. CLuIII.---DE IUNCO  .

Iuncus nec recte calidus, nec recte frigidus, sed tepidus est, et ideo ad medicamenta non ualet.



CAP. CLIX.---DE MEYGILANA [II, 157].

Meygelana frigida est, et frigiditatem hanc habet quam terra, cum flores ad fructus producit  . Et si in quolibet homine orfime crescunt aut freyslich, aut aliquod ulcus, in quo uenenum est, ille  Meygelanam ieiunus sepe comedat, et euanescent. Sed et qui uallendsucht [regium morbum ed.] habet, Meygelanam sepe comedat, et cum de eodem morbo iam super terram cadit, eamdem herbam sub lingua eius pone, et tanto citius surget, et leuius dolebit.



CAP. CLX.---DE DORNELLA  [II, 158].

Dornella frigida est, et eadem frigiditas bona et sana est  , et contra fiber ualet qui de noxiis cibis oriuntur. Accipe ergo Dornellam et eam in uino coque, modico melle addito, et tunc per pannum cola, et sic ieiunus ad noctem sepe bibe, et a febre sanaberis.



CAP. CLXI.---DE SCHARLEYA  [II, 159].

Scharleya [Cicula ed.] calida est, et contra uenenum ualet  . Nam si quis uenenum sumpsit,  Scharleyam, modice melle addito, et modicum ruthe addat, et postquam coxerit, et modicum stramonie addat, et sic per pannum colet, et sic post cibum ter bibat, et uenenum aut per nauseam aut per secessum per eum transibit, nisi tale uenenum sit, quod ei mortem inferat. Et cui stomachus tam debilis est, quod de cibis facile Eyterech sit, Scharleyam accipiat, et terciam eius partem poleye, et feniculi quarta, tertia pars poleye, et hec simul in bono uino coquat, modico melle addito, et per pannum colet, et post cibum et ad noctem sepe bibat; stomachus eius suauiter curabitur, seu purgabitur, et appetitum comedendi habebit. Sed et qui in capite dolet, Scharleyam in aqua coquat, et aqua  expressa, ita calidam capiti suo circumponat, et panno caput tegat ut ita dormiat, et melius habebit.



CAP. CLXII.---DE STORCKSNABEL  [II, 160].

Storcksnabel est magis frigida quam calida, et contra calculum ualet  . Nam qui Steyn [calculum ed.] in corpore suo habet, Storcksnabel accipiat, et minus de Steynbrecha, et in aqua coquat, et per pannum colet, et assum balneum faciat [et illud intret add. ed.], et auenam in aqua coquat, et cum  aqua illa, in qua auena cocta est, ignitos lapides perfundat; et postquam hoc modo sudauerit, in ipso balneo predictam aquam in qua Storcksnabel et Steinbrecka cocte sunt, calidam bibat, et Steyn in eo suauiter frangetur. Et qui in corde dolet et semper tristis est, Storcksnabel accipiat, et minus poleye, et ruthe minus quam poleye, et hec puluerizet, et puluerem istum cum pane suo sepe comedat, et cor eius confortabitur et letus erit.



CAP. CLXIII.---DE BENEDICTA  [II, 162].

Benedicta calida est; et si eam aliquis in potu sumit, ad amorem libidinis incendit. Sed si quis homo toto corpore in uiribus corporis sui deficit, benedictam in aqua coquat, et aquam illam ita calidam sepe bibat, et uires corporis recipiet, et postquam  corporis melius habuerit, eam deuitet  .



CAP. CLXIu.---DE RISZA [II, 163].

Risza [Rubea ed.] frigida est et contra fiber ualet. Nam qui fiber habet et fastidium comedendi, Riszam in aqua coquat modice, et ipsam herbam in eadem aqua ita dimittat, et eamdem aquam in mane et ad noctem ita calidam bibat, atque ipsam herbam in aqua coctam ita calidam stomacho suo per breuem horam superponat, et hoc per tres dies faciat, et febres in eo cessabunt.---[Sed et qui quartanas febres patitur, rubeam et herbam ueprium equali pondere, et brachuurtz, ter tantum ut istorum duorum est, in uino coquat. Deinde clarum et optimum uinum infundat, et ignitum chalybem immittat, et hoc decies cum eodem uino et chalybe  faciat; postea sumat uinum illud quod cum predictis herbis coxit, et uino cui chalybem immisit infundat, et simul una uice feruere faciat, et in ipsa accessione febris illud bibat usque dum sanetur. Add. ed.]



CAP. CLXu.---DE MUSETHA  .

Musetha magis calida est quam frigida, et quibuslibet unguentis addita, ea toto meliora et fortiora reddit; sed per se solam ad medicamentum non multum ualet.



CAP. CLXuI.---DE BIRCKWURTZ [II, 167].

Birckwurtz plus frigida quam calida est. Et homo qui superfluos et uenenosos, id est eytherecht, humores in se habet, Birckwurtz que est blutwurtz  accipiat, et bis tantum de Brachwurtz adhuc ad succum contundat, et sic in fictile uas ponat, et desuper bonum ac clarum uinum fundat, et ita post cibum, et cum dormitum uadit, per quindecim dies, et ei ad annum proderit, ita quod superfluos et uenenosos humores hec potio in ipso imminuit  .



CAP. CLXuII.---DE ASTRENCIA  [II, 161].

Astrencia calida est, et contra febres ualet  . Nam qui febres habet, cuiuscunque generis sint,  Astrenciam accipiat, et eam modice contundat, et sic tonsa seu trita dimidium piccarium usque ad summitatem eius super eamdem astrenciam fundat, et ita cum eodem uino per noctem reszuet [reseruet ed.], et in mane diei iterum ei uinum superaddat, et sic ieiunus bibat, et hoc per tres dies aut per quinque dies faciat, et curabitur.---[Qui autem comestum cibum digerere non potest, succum aristolochie longe ad pondus duorum nummorum accipiat, et succum bibinelle ad pondus unius nummi; et succum citocatie ad pondus oboli unius, et zinziber eiusdem ponderis, et farinam simile succis istis admisceat, et tortellos ad latitudinem nummi, sed aliquantum spissos faciat, et eos ad solem, uel in fornace iam fere infrigidato coquat. Et homo ille  qui supradicto modo infirmatur, si interius calidus est ita quod cibus in eo exustus est, de his tortellis unum in mane diei ieiunus sumat; uel si interius frigidus est ita quod cibus in eo pre frigore congelatus et compressus est, duos aut tres tortellos in mane ieiunus accipiat. Et cibus quem postea primum comedit, ius uel sorbiciuncula sit, et deinde alios bonos et suaues cibos, et sic tandiu faciat dum se in stomacho liberatum sentiat. Add. ed.]



CAP. CLXuIII.---DE ERTPEFFER  [II, 168].

Ertpeffer frigida est, et de lucido ere crescit  . Et homo qui fiber habet ertpeffer sufficienter accipiat, et in bonum uinum per noctem unam ponat, et tunc ertpeffer abiiciat, et idem uinum ignito calybe calefaciat, et in mane ieiunus bibat atque ad  noctem cum dormitum uadit, et sic faciat usque quod sanitatem in se sentiat.



CAP. CLXIX.---DE BREMA  [II, 177].

Brema in qua bramber crescunt plus calida quam frigida est. [Et si quis in lingua dolet ita quod aut intumescit aut ulcera habet, linguam suam cum brema, seu cum modico flebotomo parumper inscidi faciat, ut liuor erumpat. Sed et qui in dentibus dolet, idem in gingiuis faciat, et melius habebit. Add. ed.]. Et si uermes hominem comedunt, idem bremam pulueriza, et puluerem istum super locum illum pone, ubi uermes carnem hominis aut pecoris comedunt, et morientur, et sic ille sanabitur. Sed et si quis pulmone dolet, et in pectore hustet, bertram  accipiat et minus de eisdem bremen quam de bertranis, sic et hysopi minus quam harum bremen, et dost minus quam de his, et mel addat, et fortiter in bono uino coquat, et tunc per pannum colet, et sic, postquam illud modicum comederit bibat, et post plenum cibum satis ex ea bibat, et hoc sepe faciat, et pulmo sanitatem recipiet, et slim de pectore auferetur. Fructus autem bramber, scilicet qui in bremen nascitur, nec sanum nec infirmum hominem ledit, et faciliter digeritur; sed medicina in eo non inuenitur  .



CAP. CLXX.---DE ERPERIS  .


Herba in qua erpere nascuntur plus calida est quam frigida. Illa slim in comedente homine parat, et ad medicinam non ualet. Fructus quoque erpere uelut slim in homine, qui eum comedit, faciunt, nec sano nec infirmo homini ad comedendum ualent, quia iuxta terram crescunt et quia etiam in putrido ere crescunt.



CAP. CLXXI.---DE WALT BERIS  [II, 179].

Herba in qua walt bere nascuntur, que etiam heydel bere uocantur, scilicet que nigre sunt, maximum frigus in se habet, scilicet cum frigus aliquantum calori iam cedit, ita quod iam ex terra et ex lapidibus humor frigoris magis ledit quam prosit. Ad medicamenta non ualet, fructus uero  comedentem ledit, ita quod gicht in eo excitat.



CAP. CLXXII.---DE FUNGIS  .

Fungi qui super terram nascuntur, cuiuscunque generis sint, uelut spuma et uelut sudor terre sunt, et hominem comedentem aliquantulum ledunt, quia slim et schum in eo faciunt. Sed tamen fungi, qui in sicca aura et in sicca terra nascuntur magis frigidi quam calidi sunt, et aliquantum meliores illis sunt, qui in humida aura et humida terra nascuntur, sed medicine in eis non multum inuenitur. Et fungi, qui in humida aura et humida terra nascuntur, nec calidi nec frigidi ad plenum sunt, sed tepidi, et si homo eos comederit, malum humorem in ipso excitant; et medicina in eis non multa est. Fungi autem qui in quibusdam arboribus,  siue stantibus, siue iacentibus, nascuntur, ad cibum hominis aliquantum boni sunt, uelut quedam herbule hortorum, et comedentem minus ledunt, et etiam interdum ad medicamenta ualent. Fungus qui in nuce crescit, nec rectum calorem, nec rectum frigus, sed torporem in se habet, sed ad comedendum non ualet, quia in eo excitat . . . Sed si in aliquo homine uermis nascitur, antequam uermis ille uiuat, accipe swam qui in nuce crescit, et cum nouus est, scilicet recens de arbore ablatus, et eum super feruentem aquam tene, ut inde calidus et humidus fiat, et ita calidum et humidum super tumorem illum sepe pone, et tumor ille, ubi iam uermes crescere incipiunt,  euanescet. Si autem ille uermis creuerit, ita quod uiuus erit, eumdem swam in calida fornace absque prunis aridum fac, et eum ita in puluerem redige, et puluerem illum ulceri sepe superpone, et uermes illi morientur.

Fungus autem, qui in fago nascitur, calidus est, et tam infirmo quam sano homini in cibo ad comedendum bonus est. Et homo qui aut infrigiditatum aut limosum stomachum habet, fungum de fago accipiat, cum recens est, et eum in aqua cum bonis herbulis coquat, modico sagimine addito, et tunc  pransus modicum ex eo ita satis et sepe comedat, et stomachum eius calefacit, et slim ab eo aufert. Sed et si mulier pregnans, cum fatigatur, ita quod tarda, et grauis, et oppressa est in corpore per grauedinem partus, fungum de fago accipiat et eum in aqua tam fortiter coquat ut totus comminuatur, et tunc per pannum colet, et tunc de succo illo, sufficienter sagimine addito, suffen faciat, et aut bis aut semel in die ex eo comedat, postquam pransa fuerit, et de dolore partus sui leuius soluetur.

Fungus, qui de holder crescit, frigidus est, nec ad comedendum homini ualet, ita ut si etiam aliquis ex eo comederit, debilitatur. Nec etiam ad medicinam multum ualet. Fungus qui in salice nascitur,  calidus est, et ad comedendum bonus. Qui autem in pulmone dolet et inde pectore demphet, fungum in uino coquat, et modicum cimini et modicum sagiminis addat, et ita suffen illud sorbeat, et etiam ipsum fungum ita comedat. Sed et idem fungus ita comestus dolorem cordis et dolorem splenis mitigat, quia cor interdum ex hoc dolet, quod stomachus et pulmo et splen malis humoribus illud afficiunt. Sed si purgatoriam potionem sumere uis, accipe fungum de salice, cum recens est, et eum aut in sole, aut in calida fornace exsicca, et sic pulueriza, et deinde, cum potionem sumere uolueris, de stramonia tolle, et ei de puluere istius fungi ad pondus nummi adde, et de lacte springwurtz ad pondus oboli, et simul commisce,  et ita potionem illam uelut aliam potionem ieiunus sume quam homines sumere solent, et purgabit te. Nam puluis iste fungi huius stramoniam et springwurtz temperat, et malos humores in homine uelut bona aromata perscrutatur.

Et si quis wisza in oculo habet, fungum salicis ad solem exsiccet, et postea, quoties wisza oculorum curare uoluerit, eum in aqua per breuem horam ponat, et deinde aquam, quam in se trahit, excutiet, et tunc de succo, quem in se habet, cum penna ad palpebras striche, ita etiam quod oculorum interius modicum tangat, et hoc faciat per quinque aut per tres noctes, cum dormitum uadit, et curabitur. Fungus, qui in piro nascitur, frigidus  et humidus est, et homini ad comedendum non obstat nec prodest. Sed homo, cui caput grindig est, fungum de piro accipiat, cum recens est, et succum eius in baumoleum exprimat, et tunc abiecto eodem fungo, cum baumoleo isto caput suum sepe perungat, et curabitur. Et qui scabiosos ungues habet, de fungo piri accipiat ad latitudinem unguis sui ubi grinte est, et in felle bouis, et non uacce, intingat, et ita pars illa in felle isto intincta, quam super unguem suum posuit, interius  exsiccatur, iterum in eodem felle intingat, et eodem unguis pulcher ibi crescit. Fungus, qui in aspa crescit, calidus est et limosus, et ad comestionem hominum non ualet, et nulla medicina in eo reperitur.



CAP. CLXXIII.---DE WICHWURTZ  .

Wichwurtz plus frigida et humida est quam calida. Homo autem qui ardentes febres habet, id est brinnende fiber, Wichwurtz accipiat et bis tantum de basilica, et hec in puro uino coquat, et tunc infrigidari permittat, ac per singulos dies in mane ieiunus hoc bibat, et ad noctem cum dormitum uadit; et sic faciat dum sanetur.



CAP. CLXXIu.---DE ALe  [III, 6].

 Ale. Succus herbe huius calidus est et magnam uirtutem habet. Et si quis homo fortes quotidianas febres in stomacho habet, beneduch in canabo cum ale faciat et stomacho superponat, et super umbilicum, et febris cessabit. Nam odor eius corpus hominis interius confortat, sed [non?] tamen caput, sed eamdem fatigationem que in capite hominis est purgat. Et qui tussim, id est husten, habet, idem beneduch cum ale paratum super pectus suum, ita quod etiam odorem eius naribus capiat, et tussis cessabit. Sed et qui ridden habet, accipiat succum de andorn; uel si in hieme est, accipiat de puluere eius et plus de ale, sed et liquiricii plus quam lorber, et hec in uino coquat, et sic per pannum colet, et honigwurtz addat, et cum iam de  ridden fatigatur, et cito curabitur, quicunque ridde sit, preter quartanam. Et qui gelsucht habet, ale in frigida aqua ponat, et mane, et cum dormitum uadit, illam bibat, et hoc ter uel quater faciat et curabitur  .



CAP. CLXXu.---DE THURE [III, 8].

Thus calidum est plus quam frigidum, et odor eius absque igne ascendit [utilis ed.]; quia oculos clarificat et cerebrum purgat. Accipe ergo thus et pulueriza, et huic modicum farine simile adde, et etiam albuginem oui  , et sic tortellos fac, et eos ad solem aut per calidam laterem  sicca, et postea eos naribus tuis sepe appone, et odor eorum te confortat, et oculos tuos clarificat, ac cerebrum  tuum implet. Sed qui in capite dolet, ita quod caput suum scindi putat, tortellum sic paratum ut predictum est ad utrumque tympus ponat, et panno modice constringat, cum dormitum uadit, et dolor capitis cessabit. Et qui cottidianas febres habet, accipiat thus et Romischmyntzam et simul contundat, et sic super umbilicum suum sepe ponat et panno constringat ut incalescat, et curabitur [quia febres stomachum et iecur fatigant. Add. ed.]



CAP. CLXXuI.---DE MYRRHA [III, 7.]


Mirrha calida est et arida. Si autem mirrham apud te portare uolueris, eam primum in sole calefac, aut super laterem igne calefactum, ita modice defluat  , id est zufliesze, et tunc eam iuxta te habe, ut de carne et de sudore tuo incalescat, et fantasmata, et magice artes, atque inuocationes demoniorum super mala uerba et maleficia herbarum a te fugat, ita quod te minus ledere possunt, ita si magica nec comedisti nec bibisti. Sed et qui in libidine ardet, pectus et uentrem suum cum ea bestriche et superfluitatem libidinis ab eo fugat. Sed et odor mirrhe libidinem ab homine fugat, sed mentem eius non letificat, sed opprimit et grauat, ac tristem facit. Et ideo qui Mirrham apud se habet,  gebrant aurum assum simul portet, quoniam hoc mentem hominis letificat. Et cum magne febres hominem inuadunt, si ei tunc mirrha in calido uino ad bibendum datur, febris ab eo cessat. Ita etiam quem libido inuadit, si mirrham comedit, libidinem in eo exstinguit, sed tamen illum ualde aridum facit, et ideo non ualet, nec utilis est ut ullus homo illam nisi pro magna necessitate comedat.



CAP. CLXXuII.---DE BALSAMONE [III, 5.]

Balsamon regalis nature est, et ualde calidum et humidum est, et in tali temperamento, ac cum tam magna cautela ad medicamenta habendum est, ne fortitudo eius hominem ledat  , uelut nobiles homines uenerari et timeri debent ne ad iracundiam prouocentur. Et qui magnas febres in stomacho  habet, modicum balsami accipiat et satis de baumoleo addat, et plus de medulla cerui, quam olei illius, sic et ex his unguentum faciat, et circa stomachum cum eo se ungat, et febres ab ipso auferet. Sed et si quis freneticus est, idem unguentum accipe, et tympora ac nack [occiput ed.] illius unge, ita quod nec uerticem nec cerebrum eius tangat, ne de fortitudine eius ledantur  , et ad mentem et ad sanitatem redit. Et qui uirgichtiget est, modicum balsami uel ad paulum [paulinum ed.] uel ad alia bona electuaria addat, et comedat, et gicht in eo cessabit  . Sed in balsamon mortua corpora aliquantulum diu tenentur, ne putrescant, ita etiam balsamon forte et timendum liquamen omnibus naturis, ut recte  cum eo temperentur; alioquin facile ab eo dissipantur.



CAP. CLXXuIII.---DE MELLE  .

Mel. Et homo, qui pinguis est et crassas carnes habet, si mel sepe comederit, tabem in eo parat. Qui autem macer et aridus est, si coctum, ab eo leditur. Quod si quis fauum cum cera manducauerit, melancoliam in eo excitat, et illum ita ledit, et grauedinem in eo parat, et melancoliam in ipso crescere facit.



CAP. CLXXIX.---DE ZUCKER  ,

Zucker, cum adhuc crudum est, ita quod nondum  ad ullum usum hominis factum est; tunc in estate in sole, aut in hieme super ignitum lapidem exsiccet, et aridus est, si postea comedit aut bibit eum, refocillat. Et qui in cerebro aut in pectore dolet, et ita conclusus est, quod se purgare non potest, et excreare non potest, si comedit aut bibit, cerebrum illius purgat, et pectori eius solutionem purgationis facit.



CAP. CLXXX.---DE LACTE  .

Lac uaccarum et caprarum et ouium, ac omne in hieme sanabilius est quam in estate, quia tunc uarietas succorum in hieme in se non extrahit, sicut in estate facit. Qui autem in estate lac comedunt, si sani sunt, eos aliquantum ledit; si autem infirmi et debiles sunt, modicum de lacte comedant.  Si tamen sani homines in hieme lac comedere uolunt, accipiant radicem eyter neszeln, et eam exsiccent et arefaciant, et in lac ponant et comedant, quia mali humores, qui in lacte sunt, per urticam compescuntur. Si autem infirmi et debiles in hyeme lac desiderant, illud coquant, et urticam arefactam imponant. In estate autem non ualet ut urtica in lac ponatur, quoniam ipsa tunc humores et succos ac uiriditatem in se habet; et si tunc hoc modo in lac poneretur, lac de nouo succo eius lederetur.



CAP. CLXXXI.---DE BUTYRO.

Butyrum uaccarum melius et sanabilius est quam butyrum ouium aut caprarum. Et homo qui dunphig, aut qui hustet, aut qui in corpore aridus est,  butyrum comedat, et eum interius sanat et refocillat, id est labet, qui infirmus et aridus est. Et sano homini aut qui moderatas carnes in corpore habet, butyrum illis bonum et sanum est ad comedendum. Si autem pingues carnes corporis habet, moderate comedat, ne infirme carnes eius plus ingrossentur.



CAP. CLXXXII.---DE SALE  [I, 3].

Sal ualde calidum est, et aliquantum humidus, et ad multos usus hominis utile est. Sed si quis homo cibos absque sale comedit, eum tepidum interius facit; sed si eum moderate temperatum cum sale comedit, eum confortat et sanat. Qui autem nimis salsum cibum comedit, eum interius aridum facit  et ledit, et tunc [sal super pulmonem ut arena cadit et pulmonem] siccat, quia pulmo humiditatem querit, et pulmonem ledit et demphet [opprimit ed.]; et si tunc etiam super iecor cadit, illud etiam aliquantum ledit, quamuis iecor forte sit et quamuis sal exsuperet. Unde omnis cibus ita saliri debet, ut cibus saporem plus habeat, quam sal in eo sentiatur. Sal autem super ignem assus sanabilior est, quam sal crudus, quia humiditas que in eo fuit exsiccata est; et si homo eum in pane aut cum  quolibet cibo moderate comedit, bonum et sanum ei est.

[Sal est quasi sanguis, et quasi flos aquarum est, et ideo moderate utenti uires tribuit, immoderate uero utenti uelut inundatio et uelut procella est add. ed.]

Lucidus uero sal maiorem calorem habet quam aliud sal, et etiam quamdam humiditatem habet, et [utilis est] ad usum hominis et ad omnia medicamenta, ita ut si eis modicum quid ex ipso additur, tanto meliora sunt, et ita pretiosior etiam alio sale, sicut pigmenta alias herbas precellunt. Et si homo de sale isto modicum cum aliquo cibo aut cum pane comedit, et non absque alio condimento, tunc eum confortat et sanat, ac pulmonem eius  iuuat. Si autem immoderate et sine temperamento eum comedit pulmonem illius in ipso welhet, et [debilitat ed.] et ledit. [Nam de fortissima ui humiditatis aquarum et terre sudat, ideoque moderate utenti bono calore et bonis uiribus suis uires tribuit, immoderate autem utentem sicut repentinus fluctus euertit. Add. ed.]. Quod autem homo multam sitim patitur, cum plurimum sal comedit, hoc ideo est, quia sal pulmonem eius siccat et bonos humores in eo arefacit, et tunc pulmo et humores humiditatem requirunt, et sic homo sitit. Quod si homo ille tunc multum de uino bibit, ut sitim in se exstinguat, insaniam in se ducit, cum uinum supra modum bibit [quemadmodum Lot fecit. Add. ed.] Unde  salubrius et sanabilius homini est, ut aquam post sitim bibat quam uinum, ut sitim in se exstinguat.



CAP. CLXXXIII.---DE ACETO  .

Acetum uini est, et ualet ad omnes cibos, ita quod cibis hoc modo addatur, quod eis sapor non auferatur, sed ad modicum aceti in eis intelligatur, et sic acetum cum modico cibo sumptum feditatem in homine purgat, et humores in eo minuit, et rectum iter cibus in eo facit. Si autem tantum aceti ad cibum additur, quod sapor aceti saporem cibi superat, ita quod cibus ille magis secundum acetum quam secundum cibi saporem, tunc sic comedentem ledit, quia calor eius cibum in homine altera uice coquit, et ita eum durum facit, quod digeri uix poterit. Quod si aliquis homo fractas orfime  in corpore suo habet, eszigkalp, quod in aceto iacet, accipiat, et acetum premat, uelut caseus premitur, et ita siccari permittat et in puluerem redigat, et in orfime, que fracte sunt, de puluere isto ponat, et siccabuntur et sanabuntur. Si autem orfime dirupte non fuerint, tunc idem kalp cum succo suo desuper striche, et illud etiam super eas pone, et pannum desuper liga, et uirswindet. Acetum autem de ceruisia factum tam bonum non est, uelut si a uino factum esset, et etiam tepidum et debile est, et in homine facile fiber parat, et stomachum eius facile indurat, et ideo comedenti parum ualet.



CAP. CLXXXIu.---DE MERANDA  .


Qui meranden facere uult, panem tenuem in scissura in uinum aut ceruisiam, aut in aquam incidat, et liquor ille ipsum panem sufficienter pertranseat, et sic comedat, quia panis, hoc modo mollis effectus, tanto suauior et facilius digeri potest. Nam si quis panem tantum intingit et mox ita comedit, antequam humiditate liquorum illorum perfundatur, eum interius grauat et constringit, nec faciliter digeri potest. Sed meranda uini fortis est, et hominem interius aliquantum aridum facit, nec homini multum prodest, etiamsi ei non multum oberit. Meranda autem ceruisle salubrior, quam uini, quia succus panis succo ceruisie sibi fere cognato coniungitur et hominem interius aridum non facit,  etiam sibi non multum prodest. Sed meranda aque salubrior est quam ceruisie, quia illa in stomacho suauis et leuis est, et suauiter et leuiter digeri potest, uelut mollis cibus, qui faciliter et absque lesione per hominem transit. Et homini qui calidum et fortem stomachum habet frequens meranda non prodest, quia calorem stomachi eius infrigidat et aridum facit. Sed et homini qui frigidum stomachum habet meranda non multum prodest, quia stomachus eius tanto plus ab illa infrigidatur et aliquantulum induratur. Illis quoque, qui infirmum et tenuem stomachum habent, meranda non multum prodest, quia eum aliquantum grauat; sed tamen slim ab eo aufert et minuit.



CAP. CLXXXu.---DE OuIS  .


Quelibet oua magis frigida quam calida sunt et potenter uiolare possunt. Ad comedendum nociua sunt, quia tenacia sunt et limosa, id est slimechte, et fere ut uenenum. Nec homo ea comedat, quia si quis ea comederit, orfime et malus uermis, qui hominem comedit, in eo faciliter crescerent. Sed oua gallinarum, que domestice sunt, comedi possunt, sed tamen moderate, quia debilibus uisceribus hominis ita nociua sunt, uelut intemperata farina et non cocta, quia eis ut seick adherens et sliri ac putredinem in stomacho eius parant. Sed homo, qui sana uiscera habet, ea quidem superare poterit, si illa comederit; sed tamen moderate comedat, quia ab eis facile infirmabitur. Et etiam sano homini magis  mollia oua, quam dura que eum in stomacho dolere faciunt, infirmo autem nec mollia nec dura ad comedendum ualent. Sed qui infirmus est, si oua comedere uoluerit, aque modicum de uino infundat, et in patella feruere faciat, et tunc oua in eadem aqua confringat, et testas abiiciat, et sic ea coquat, et cocta comedat, et eum non ledunt, quia uenenum et putredo que in eis est per ignem excoquitur. Ouum autem ad ignem assum cum testa melius et salubrius est ad comedendum quam ouum aqua cum testa coctum, quia ignis putredinem que in eis est per testam extrahit, aqua uero putredinem  ab eis non aufert, quia testa desuper est. Et uitellus oui salubrior est ad comedendum, quam albugo eius, et etiam uitellus, moderate durus, salubrior est ad cibum quam penitus mollis. Sed si quis homo crudum ouum comederit, eum ualde ledit, quia putredinem in eo generat. Oua autem anseris simplicia ad comedendum nociua sunt, nisi ab aliquo quolibet cibo coquantur. Sed et oua anete ad comedendum mala sunt et hominem ledunt, sed tamen salubriora et meliora quam caro eius, quia tota fetidas que in aneta est in carne ipsius remanet, et in oua plene non transit.



CAP. CLXXXuI.---DE PICE  .

Pix ualde calida est, et in uasis in quibus potus est, sanabilis est. Si maden hominem comedunt,  super locum ulceris picem pone, et uermes illos sibi attrahit, ita quod extrahere et abradere potest; et eis ablatis, iterum picem desuper pone, et hoc tam diu fac, dum omnes auferantur. Sed postquam caro illa purgata de uermibus fuit, ipsum locum baumoleo et aliis bonis unguentis inunge, et sanabitur.



CAP. CLXXXuII.---DE HARTZ  .

Hartz est tepidum; et uas in quo positum est, non est sanum, quia caput fatigat et dum in capite parat.



CAP. CLXXXuIII.---DE SULPHURE  .

Sulfur calidum est, et in ustione uelut in coctura malos humores sibi attrahit, et ad medicamenta non ualet, nisi si alicui uirgibnisse aut zauber parantur,  aut si alicui fantasmata sunt, si ibi sulfur incenditur, fumus eius tam fortis, quod illi omnia debilitant, ita quod tanto minus lesiones hominibus inferunt, uelut ubi duo nequam sodales sunt, alter alterum dedignando superat.



CAP. CLXXXIX.---DE uIGBONA  .

uigbona frigida est. Et qui in uisceribus dolet, ita ut quasi intumescat, uigbonam in farinam redigat, et huic modicum panis in puluerem redacti addat, et modicum seminis feniculi, seu modicum de succo leuistici, et ita cum aqua cibum uelut coquat, et aliquantulum comedat, et hoc sepe faciat, et infirma uiscera sanat.



CAP. CXC.---DE KICHER  [II, 10].

 Kicher calida et suauis existit, et leuis et suauis ad comedendum, nec malos humores comedenti auget. Qui autem febres habet, kicher super uiuos carbones asset et comedat, et sanabitur.



CAP. CXCI.---DE WISELA  [II, 11].

Wisela frigida et etiam sicca, et in comedendo febres excitat, et stomachum infrigidat, et medicine non multum conuenit.



CAP. CXCII.---DE WICHIM  [I, 12].

Wichim frigida est, nec homini ad comedendum  ualet, sed pecoribus non multum nocet. Si autem caro hominis inter cutem et carnem ebullit, uelut ibi impetigo [uerruca ed.] nascitur, wichim accipiatur et in aqua coquatur, et ita calida super eumdem locum ponatur, et exsurgens impetigo euanescit que de prauis humoribus ibi coagulari cepit.



CAP. CXCIII.---DE MILIO  [II, 13].

Milium frigidum est, nec utile ad comedendum, quia nec sanguinem, nec carnem in homine auget, nec uires ei tribuit, sed tumidum uentrem eius implet et famem minuit, quia gustum refocillationis non habet. Sed et cerebrum hominis aquosum facit, et stomachum tepidum parat [et tardum add. ed.], et humoribus qui in homine sunt, procellam incutit,  et fere est ut inutilis campestris herba, nec ad comedendum homini sana. Sed et qui in pulmone dolet, milium super ignito lapide calefactum puluerizet, et huic bis tantum de puluere scolopendrie addat, et eum cum buccella panis tam ieiunus quam pransus sepe comedat, et sanabitur.



CAP. CXCIu.---DE SEMINE LINI [II, 15].

Semen Lini calidum est, et ad comedendum non ualet. Sed qui in latere dolet, semen lini in aqua coquat, et lineum pannum in aqua illa calida intingat, et absque semine illo eumdem pannum super latus suum sepe ponat, et dolor ille aliquantum [quamuis ed.] grauis modice attenuatur et remittitur. Item qui in latere dolet, semen lini accipiat et modicum minus gummi de Persico, ita quod semen  lini quarta parte excedat gummi, et in sartagine gemeyner glut [ut gluten ed.] coquat; deinde uiscum piri in mortario ad succum terat, ita ut de succo isto plus sit quam gummi predicti, et succum istum, et medullam cerui maioris ponderis quam prefatum gummi aut quam succus piri sit, in sartaginem ad semen lini et ad gummi ponat, et iterum feruere faciat. Quod si medullam cerui non habuerit, sepum iuuenis tauri addat eodem modo, ut medulla cerui esse deberet. Quo facto, hec per pannum sibula ubique perforatum colet, et in nouum fictile uas ceratum fundat, et in latere ubi dolet ad ignem cum illo sepe perungat. Et qui alicubi in corpore suo ab igne ustus est, semen lini in aqua fortiter coquat,  et lineum pannum aque intingat, et calidum super locum illum ubi ustus est ponat, et ustionem extrahit.



CAP. CXCu.---DE BALSAMITA  [II, 45].

Balsamita plus calida quam frigida est. Si autem multis et diuersis cogitationibus scientia et sensus cuiuspiam euacuantur, ita quod ille in amentiam uertitur, balsamitam accipiat, et ter tantum feniculi, et in aqua simul coquat, et abiectis herbulis, eamdem  aquam infrigidatam frequenter bibat. Homo idem aridos cibos deuitet, bonos autem et delicatos comedat, qui ei succum in sanguinem [bonum sanguinem ed.] subministrant. Sed et pultes simila, aut butyro aut sagimine, non autem oleo factas comedat, quia cerebrum replens oleum flecma attraheret; et uinum non bibat, quia dissipatos humores in eo magis dissiparet; sed nec aquam simplicem bibat, quia sensus ipsius in maiorem inanitatem deduceret. Per triduum [predictum ed.] autem potum et ceruisiam bibat, caput suum pileo aut uiltro [filtro ed.] de pura lana facto cooperiat, ut cerebrum leniter et paulatim incalescat. Et homo qui uenenum comederit aut biberit, mox balsamitam, rutham et pandoniam equali pondere accipiat, et in mortario tunsis,  succum eorum exprimat, et deinde de succo etiam purgatorio bis tantum sumat nec minus istorum, et predicto succo addat, et simul commisceat, et per pannum colet, et ieiunus bibat; et cum illud bibit, in calido loco sedeat, ne infrigescat, quia si tunc frigus habuerit, periculosum ei erit. Et postquam illud biberit, mox etiam potum ex melle confectum bibat, et aut uenenum quod sumpsit per nauseam euomet, aut per eum per posteriora transit, et liberabitur.

Qui autem multos pediculos habet, balsamitam cum aruina tundat, et hec simul commisceat, et deinde cum illa circa collum suum et assellis suis se perungat, et pediculi morientur. Et sicut balsamita ueneno resistit, sic etiam pediculis contraria  est.

Sed et homo in quo lepra crescere incipit, balsamitam in aqua coquat, et satis sagiminis addat, et sic cibum paret, et eum sepe comedat, et lepram ab eo fugat. Qui autem tertianam febrem patitur, balsamitam accipiat, et maiorem hufflatichen, equali pondere, et ter tantum de raphano ut istorum duorum est, et hec in uino coquat, et per pannum colet; garlofel sumat bis tantum et zinzebri tertiam partem ut istorum duorum est, et hec in puluerem redigat, et ex his, cum predicto uino quod per pannum colauit, purum potum faciat, et illo in ipsa accessione atque sequentibus nouem diebus utatur, ut plenius iuuetur.



CAP. CXCuI.---DE STUTGRAS [II, 53].


Stutgras que minora sunt frigida in natura sua et debilia sunt, et infirmos humores in debilibus nominibus parant, et melancoliam augent, et grauia sunt ad digerendum, et contraria homini ad comedendum, quia uiriditas eorum mala est.



CAP. CXCuII.---DE STUR [II, 54]

Stur magis frigida quam calida est, et eam comedenti non multum prodest nec multum obest. Per se autem nullas uires habet, et quia sic inutilis est, aliis quibuscunque herbis addita, quosdam inutiles humores expellere interdum iuuat.



CAP. CXCuIII.---DE LACTUCA AGRESTI.






CAP. CXCIX.---DE GERLA  [II, 62].

Gerla calida et sicca existit, et moderate comesta, nec multum iuuat nec ledit, sed si quis ex ea multum comederet, calor et siccitas eius febres in illo excitaret, et uiscera ipsius lederet. Et qui infirmam cutem in facie habet, ita quod facile dehiscit, gerlam accipiat et in mortario tundat, et trite oleum addat; et sic ad noctem, cum in lecto se collocat, faciem suam inungat, et hoc faciat dum sanetur.



CAP. CC.---DE PASTINACA  [II, 66].


Pastinaca frigida est, et est refectio hominis, nec ei ad sanitatem multum prodest, nec ei obest; sed comesta, uentrem hominis tantum implet.



CAP. CCI.---DE BORITH [II, 72].

Borith calida et humida est. Homo qui in oculis caligat, rubeum pannum de serico accipiat, et borith confringens, desuper illiniat, et ad noctem super oculos suos illinitum ita ponat, et hoc sepe faciat, et caliginem oculorum fugabit. Quod si de eadem unctione oculos quispiam interius tetigerit, non eos nocebit. Si enim albus uel uiridis color in eodem serico esset, in illo succus borith accipiat, et super uiltrum [filtrum ed.] eas liniat, et totum collum  suum, et super occiput, et usque ad aures suas, non autem super aures, ponat, et liget, et hoc sepe faciat, et tinnitus aurium cessabit. Et si quis in pectore dumphet, borith in uino aliquantulum compescat, quamuis modice, quia prauos humores qui pulmonem ledunt, fugat. [Sed et qui interius in corpore per ulcera uiscerum dolet, suppl. ex ed.] furfures tritici tollat, et in patella cum borith calefaciat, et super pannum ponat, et ita calidas omniuentri et umbilico suo circumponat, et curabitur.



CAP. CCII.---DE SPICA.





CAP. CCIII. DE SEMPERuIuA [II, 86].


Semperuiua frigida est, et non est utilis homini ad comedendum, quia pinguis nature est. Nam si quis surdus in auribus est, ita quod auditu caret, lac femine tollat que masculum peperit, cum iam decem aut duodecim septimane sunt quod filium suum genuit, et modicum de succo semperuiue lacti huic addat, et in aurem suam aut tres aut quatuor guttas de eodem modice mitti faciat, et hoc fieri semper permittat, et auditum recipiet.



CAP. CCIu.---DE BRIONIA.

(Idem est cum capitulo 43, col. 1146, sub rubrica DE STICHWURTZ.



CAP. CCu.---DE POLYPODIO  [II, 93].


Polypodium calidum et siccum est. Homo autem, qui in uisceribus dolet, si macer est et si non multum infirmatur, polypodium accipiat, et secundum eius tertiam partem saluiam ei addat, et in puluerem redigat, et puluerem istum comedat, et malos humores minuit. Quod si idem homo multum infirmatur, uinum, melle addito, ad ignem coquat, et per pannum colatum infrigidari sinat et predictum puluerem immittat, et bibat. Homo autem, qui in uisceribus sanus est et qui pingues carnes corporis habet, nec puluerem istum comedat, nec potum bibat, ne sani humores in eo debilitentur.



CAP. CCuI.---DE uEHEDISTEL [II, 110].

uehedistel frigiditatem, que de rore est, in se  habet, et ualde utilis est. Si quis a stechen [stechedo ed.] in corde, seu in aliquo alio membrorum suorum dolet, uehedistel accipiat, et modicum minus orechter salben, et hoc in modica aqua in succum redigat, et statim in ipsa hora cum a stechen fatigatur, sic bibat, et melius habebit.



CAP. CCuII.---DE FICARIA  [II, 164].

Ficaria frigida est et humida. Homo autem qui ardentes febres patitur, ficariam et bis tantum de basilisca in puro uino coquat, et infrigidari permittat, et per singulos dies ieiunus ex hoc uino bibat, et ad noctem cum se collocat ad lectum, et sic faciat dum sanetur.



CAP. CCuIII.---DE WEYT [II, 165].

 Weyt frigida est, et idem frigus acutissimum est. Homo qui in corpore suo a qualibet paralysi, cuiuscunque fortitudinis sit, fatigatur, weyt in aqua fortiter coquat, et per pannum colet, herba abiecta: deinde aruinam uulturis, et secundum medietatem eius sepum de ceruo in prefatam aquam ponat, et simul coquat, et ex his unguentum faciat et sepius se inungat, et paralysis cessabit.



CAP. CCIX.---DE HYMELSLOSZEL  [II, 166].

Hymelsloszel calida est, et omnem uiriditatem suam ab acumine solis habet. Nam quedam herbe precipue de sole, quedam autem de luna, quedam uero de sole et de luna simul confortantur. Sed hec precipue de uirtute solis uires suas accipit. Unde et melancoliam in homine  compescit. Melancolia enim, cum in homine surgit, eum tristem et in moribus suis turbulentum facit, et uerba contra Deum proferre, quod erei spiritus uidentes, illi accurrunt, et suis suasionibus in amentiam illum multoties euertunt. Unde idem homo hanc herbam super carnem, et ad cor suum ponat, quatenus ab illa incalescat, et erei spiritus, qui eum fatigant, uirtutem eiusdem herbe quam a sole accipit, dedignantes, ipsum hominem fatigare cessabunt.

Sed et homo qui malis humoribus in capite ita opprimitur quod sensu suo interdum uacuatur,  eamdem herbam accipiat, et in uertice, crinibus abrasis, ponat; et ligamine liget, similiter et super pectus ponat, nec in triduo eam auferat, et ad sensus suos reducitur. Qui autem per totum corpus suum a paralysi fatigatur, eamdem herbam in poculum suum ponat, ut inde saporem habeat, et frequenter bibat, et curabitur.



CAP. CCX.---DE HUFFLATTA MAIORI  [II, 169.]

Maior hufflatta frigida et humida, et ob hoc fortiter crescit. In ipso autem acumine et in frigiditate sua prauos humores extrahit, cum ulceribus superponitur. Si quis etiam scrofulas in corpore suo habet, antequam rumpantur, eamdem herbam iuxta caudam abrumpat secundum latitudinem scrofularum, et cetera abiiciat, et super partem  illam quam retinuit mel liniat, et sic per tres dies et noctes super scrofulas ponat; et postquam exsiccata fuerit, iterum recentem eodem modo superponat, et scrofule minorari incipient. Quarta autem die triticeam farinam cum melle temperet et commisceat, et ad latitudinem earumdem scrofularum conficiat, et eis ackeleiam primo superponat, et desuper mellicam massam farine, et sic quotidie per nouem dies faciat, et ultra, dum euanescant.



CAP. CCXI.---DE HUFFLATTA MINORI  [II, 170.]

Minor hufflatta calida est. Et si quis homo de diuersis cibis immoderate sumpserit, et iecor illius leditur et indurescit, hic eamdem herbam et bis tantum de radice plantaginis, et mus quod est  circa uiscum piri quantum minoris hufflatta in modicas incisiones incidat. [Et incisiones istas subula, aut alio minuto instrumento perforet, et in foramina ista predictum muesz infigat, et in purum uinum ponat. Sed ad pondus nummi accipiat tumorem qui aut in folio, aut in ramusculo nucis uelut faba, aut uelut pisa intumuit, et hec in predictum uinum mittat; et tam pransus quam ieiunus, non coctum, sed tantum uino impositum bibat, et iecur curabitur. Add. ed.]



CAP. CCXII.---DE ASARO [II, 1167]

Asarum calidum existit et siccum, ac quasdam uires pigmentorum habet, quia uiriditas eius suauis et utilis est, ita quod homo qui diu languet et cui caro deficit, cum ea calefactam aquam biberet  [cum ea in aqua calefacta balneet, ed.], et aut in pulmento, aut cum carnibus, aut cum tortellis coctum sepe comedat, et multum ei proderit, quia bonus succus eius hominem interius sanat  . Et si quis lixiuiam cum ea facit, et tunc caput cum illa frequenter lauat, infirmitates bonis uiribus suis de capite illius fugat, et prohibet ne infirmetur. Sed et cui mali humores caput uelut fumus fatigant, ita quod etiam aures eius quemadmodum sonus aquarum tinniunt, Asarum in calida aqua feruere faciat, et expressa aqua, ita calidum capiti suo circumponat, et eadem herba fumum, qui  in capite illius est per bonas uires suas minuit, et auditum in auribus eius aperit.

Homo quoque qui in pectore et circa pectus dolet, uel interius ulcera habet, Asarum coctum et calidum in balneo pectori suo circumponat, et suaui uirtute illius cum suauitate aque temperata  melius habebit. Quod si etiam homo quolibet dolore in pulmone dolet, scilicet cum primum in pulmone dolere incipit  , ita quod etiam idem dolor omnem dolorem gutturi cui raucitatem uocis auffert, subministrat, asarum accipiat, et modicum plus de basilia, et etiam plus de humeln quam basilie sit, et herbas illas in olla tertia parte excedat, et coctas per pannum colet, deinde nucem muscatam accipiat ad pondus quod habere poterit, et galgan  ad tertiam partem nucis muscate, et de uisco piri bis tantum ut nucis muscate, et hoc in puluerem redigat, et puluerem istum cum optimo uino in noua olla coquat, ita quod uinum puluerem istum tertia parte in olla precellat. Quod cum fecerit, denuo eumdem puluerem cum eodem uino, modico melle addito, faciat denuo in olla efferuere, et herbam cum predictis herbulis coctam uino huic addat, ita ut bis tantum uini huius sit quantum aque illius, et sic istud ante cibum modice bibat, post cibum autem quantum uino addito bibere uoluerit [quantum uno halitu bibere potest, ed.], primum ignito calybe calefaciat et bibat  : calor enim asari putredinem pulmonis aufert, et frigiditas basilie pulmonem  impinguat, et eum tristem facit; frigiditas quoque humeln pulmonem purgat, et hec in calefacta aqua temperantur, ut supradictum est. Sed et calor nucis muscate et calor galgan cum frigiditate uisci piri temperantur, et cum alterato calore uini et cum alterato calore igniti calybis roborantur, pulmonem retinuit, ne aut in ullum defectum nec in ullam pinguedinem euadat, sed ut iustam moderationem in se retineat, cum hec omnia simul temperantur, ut predictum est.



CAP. CCXIII.---DE HIRCESWURTZ  .

Hirceswurtz acutum calorem habet, et etiam humida est, et ideo acumine suo, et frigiditate, et humiditate sua mala que et ab iniusto calore et a frigore, et ab humiditate in paralysi surgunt, compescit,



CAP. CCXIu.---DE SCAMPINA [II, 172.]


Scampina [Scamphonia ed.] acutum et acerbum et inutile frigus in se habet, et ad quamlibet destructionem laborat, et naturam inutilium herbarum habet  . Nam cum medici potiones, quas dare solent, accelerare et ueloces facere uolunt, Scampinam illis addunt, et inutili frigore et natura sua tam sanos quam infirmos humores ab homine expellit.  Si quis autem simplicem et non temperatam homini, seu ad comedendum, seu ad bibendum tradiderit, illum in uisceribus interius scindit, et tam uitales quam mortales humores ab eo educit, et eum in destructionem corporis mittit  .



CAP. CCXu.---DE NIMPHIA  .

Nimphya frigida est, et inculta, et uelut inutilis herba est, nec multum proderit, nec multum oberit.



CAP. CCXuI.---DE CATZENZAGEL  .

Catzenzagel nec perfectum calorem nec perfectum frigus in se habet; in utroque tepida est, ac de prauis humoribus terre nascitur, et comedenti eam homini nullam uirtutem confert. Sed tamen si quis illam hoc modo parauerit quod musce ex ea  gustent, ipsas et torpore et prauis humoribus suis mortificat.



CAP. CCXuII.---DE ZUGELNICH.

Zugelnich calida est et libidinem in homine excitat. Nam uires eius et lepre et paralysi aliquantum ualerent, nisi quod calor eiusdem herbule, qui libidinem homini infert, easdem uires deprimit, ita quod contra hec non multum ualet.



CAP. CCXuIII.---DE PSAFFO.

Psaffo temperatum frigus habet, et utilis est, atque in debili calore eius crescit. Quod si succus ipsius unguentis aut potionibus additur, eas utiliores reddit.



CAP. CCXIX.---DE HERBA IN QUA RIFELBERE CRESCUNT.


Herba in qua rifelbere crescunt, nec ualentem calorem nec ualens frigus in se habet, sed et corpori non multum conuenit. Fructus autem eius frigidus est, sed tamen quamdam cognationem sanguinis habet, quia de ere illo crescit, qui sanguinem nutrit, unde et menstrua prouocat. Homini uero, qui eumdem fructum comedit, nec multum prodest, nec multum obest.



CAP. CCXX.---DE MERLINSEN  .

Merlinsen frigida existit, nec per se ualentes uires habet, nisi aliis uirtuosis addatur; et si illis addatur, inutiles humores in homine minuit.



CAP. CCXXI.---DE DUDELKOLBE 

Herba, in qua dudelkolbe nascitur, plus frigida  est quam calida, nec medicine hominis conuenit, quia succus eius pinguls et limosus est.



CAP. CCXXII.---DE HARTENAUWE.

Hartenauwe frigidus est, et pecoribus in pastu ualet; medicine autem non multum conuenit, quia inculta et neglecta est herbula.



CAP. CCXXIII.---DE THYMO  [II, 181].

Thymus calidus et siccus est.  Et si quis bonas  herbas et condimenta addat, et calore ac fortitudine sua putredinem eiusdem doloris aufert. Nam si aliis herbis et condimentis non condiretur, eadem ulcera fortitudine sua perforaret, nec ea sanaret, si desuper poneretur. Sed et qui lepram in se habet, eamdem herbam aliis bonis herbis et pigmentis condiat, et sic lepram inungat, et calore et fortitudine sua putredinem eiusdem lepre minuit, lepra cuiuscunque generis sit. Thymum cum terra radicum eius accipiat, et igne feruere faciat, et per hec assum balneum sibi paret, et etiam thymum cum sibi adherente terra in caldario cum aqua coquat, et hoc modo sibi balneum faciat, et hoc sepe utatur, et calor et siccitas eiusdem herbe cum sicca terra ignita, ut prefatum est, prauos humores minuit, aut Deo non  placebit. Sed si quis a paralysi et a stechedo fatigatur, et a peste illa, que membra hominis ita fatigat, quasi corrodantur et comedantur, accipiat saluiam et bis tantum esule, et ter tantum thymi ut esule est, et in aqua coquat, et tunc eis hirczinum sepum addat, et bis tantum ueteris aruine, et sic unguentum faciat, et se iuxta ignem cum eo ubi dolet perungat, et calor saluie et calor esule cum thymi, et cum a suauitate calefacte aque temperati addito, etiam calore hircini sepi et calore ueteris aruine iniuste calidos et iniuste frigidos humorum predictorum dolores minuunt. Et idem unguentum pediculos in homine mortificat, cum illo si inungitur.  Si sanguis et aqua in oculis homini, aut pre senectute  aut pre aliqua infirmitate, supra modum attenuantur, uadat ad uiride gramen, et illud tam diu inspiciat, dum oculi eius uelut lacrymando madefiant, quia uiriditas graminis illius hoc quod in oculis illius turbidum est aufert, et eos puros et lucidos facit



CAP. CCXXIu.---DE ALe  [III, 6].

Herba alen calida est. Homo autem qui grauia ulcera, id est scabies, in corpore habet, herbam istam accipiat, et ei aliquas incisiones sibula et alio minuto instrumento perforet, et in foramina ista predictum mus infigat, et in purum uinum ponat; sed et ad pondus nummi accipiat tumorem illum qui aut in folio, aut in ramusculo nucis, uelut faba aut uelut pisa intumet, et hoc in predictum  ramum mittat, et tam pransus quam ieiunus, non  coctum, sed cum uino impositum bibat, et iecor curabitur  .



CAP. CCXXu.---DE PLIONIA [II, 171].

Plionia frigida est. Homo autem qui a gutta paralysis frequenter fatigatur, seu concutitur, radicem plionie modice tundat et uino imponat, ut inde saporem habeat, et ad noctem, cum se collocat, bibat, et melius habebit.



CAP. CCXXuI.---DE RASELA [II, 174].

Rasela repentinum calorem habet. Et si uermes aut carnem hominis uel pecoris comedunt, succo razele sal immittat, et loco illi ubi uermes carnes ledunt, imponat, et eas omnino mortificat.



CAP. CCXXuII.---DE DORTH [II, 175].

Dorth calida est. Si quis autem profundam et  prauam scabiem in capite habet, dorth in puluerem redigat, et ueteri aruine commisceat, et scabiem sepe ungat, et putredinem illius minuit.



CAP. CCXXuIII.---DE CARDO [II, 176].

Cardo calida est. Sed homo qui uenenum comederit aut biberit, caput cardi, et radicem, et folia puluerizet, et puluerem istum aut in cibo aut in potu sumat, et uenenum ab eo expellit. Et si quis uzslecht in corpore suo habet, eumdem puluerem recenti aruine commisceat, et cum illo se ungat, et sanabitur.



CAP. CCXXIX.---DE EBULO  .

Ebulus frigidus et humidus est, et nature hominis contrarius, ita ut si homo aliquis eum comederit,  periculosum esset illi. Sed si alicuius hominis caput sonum uelut torrens aqua reddiderit, capiti illius ita frigidum circumponatur, et melius habebit. Et si aliquis homo in digitis aut in pedibus suis scabiosos ungues habet, fructus qui in ebulo nascuntur frequenter superponat, et liget, et ungues aut purgabuntur aut eradicabuntur, et sic alii renascentur.



CAP. CCXXX.---DE BASILISCA  .

Basilisca frigida est. Homo autem qui lingua sua paralysim habet, quod loqui non potest, basiliscam sub linguam suam ponat, et uerba recipiet. Sed et qui fortes febres, aut tertianas, aut quartanas habet, basiliscam in uino coquat, melle addito, et colet, et ieiunus et pransus, et ad noctem sepe bibat, et  febres in eo cessabunt.



LIBER SECUNDUS. DE ELEMENTIS.



CAP. I.---DE AERE [I, 7].


Aer spiramen est quod in rore humorum germinantibus insudat, ita quod omnia uirescunt, et quod per flatum flores educit, et quod per calorem omnia  ad maturitatem confirmat. Aer autem qui proximus dispositioni lune et stellarum est, sidera humectat, uelut terrenus er terram et animalia rationabilia [irrationabilia ed.] et sensibilia secundum  naturam ipsorum uiuificat et mouet, et ideo in se minorantur. Sed cum eadem animalia moriuntur, idem er ad pristinum statum suum reuertitur, nec inde nec in se augmentatur, sed manet ut prius fuit. Aer autem terrenus qui terram humectat, arbores et herbas uirescere ac moueri facit, nec cum in istis est, in se deficit, nec in ipsis abscissis aut euulsis, cum ab eis egreditur, in se proficit, sed in statu suo, ut ante erat permanet  .



CAP. II.---DE AQUA [I, 2].

Aqua de uiuente fonte est  , et de ipso etiam salientes aque sunt, que omnes sordes abluunt. Si autem sanguis et aqua in oculo hominis, aut pre senectute aut pre alia infirmitate supra modum attenuantur,  ad flumen uadat, aut nouam aquam in aliquod uas fundat et desuper inclinans, humorem eiusdem aque oculis excipiat, et sic humor ille aquam oculorum suorum que in ipsis arescit excitat, et eos lucidos reddit. Lineum quoque pannum accipiat, et illum in pura et frigida aqua intingat, ac eum sic temporibus suis et oculis circumponens liget, cauens ne oculos tangat, ne ab aqua exulcerentur; ideo autem lineo panno quia suauis est, oculos madefaciet frigida aqua, quatenus aqua oculorum per aquam istam ad uisum restituetur. Quia enim oculi ignei sunt, de igne pellicula oculorum exspissatur, et cum aqua, ut predictum est, eadem pellicula tangitur, per frigiditatem et humiditatem aque attenuatur. Qui autem sanos et firmos dentes habere uult, in mane diei,  cum de lecto suo surgat, puram et frigidam aquam in os suum sumat, et ita per modicum in ore suo teneat, scilicet ut liuor qui circa dentes suos est mollescat, et sic ipsa, quam in ore tenet, dentes lauet, et hoc sepe faciat et liuor circa dentes amplius non crescit, sed sani permanebunt. Quia enim liuor dentibus per somnum adheret, cum homo de somno surgit, frigida aqua purget, quoniam ipsa dentes magis quam calida aqua purgat, quia calida aqua eos fragiliores facit. Sed et mulier, que iniusto tempore multa menstrua patitur inordinate, lineum pannum in aqua intingat, et femoribus suis sepe circumponat, ut interius infrigescat, quatenus per frigiditatem linei panni et frigide aque iniustus fluxus sanguinis retineatur.  Deinde uenas suas que in cruribus, et in uentre, ac in pectore, ac in brachiis sunt, sursum manibus suis leuiter comprimendo sepe moueat, quatenus cerceantur ne iniustum iter sanguini faciat; sed et caueat ne nimis laboret et ne multum in eundo fatigetur, ne idem sanguis moueatur; et etiam caueat, ne duros et amaros cibos comedat, ne ei iniustam digestionem parent, sed mollia et suauia cibaria interim sumat, quatenus eam interius sanent; et uinum ac ceruisiam bibat, quatenus ex his confortetur, ut sanguinem retinere possit  .



CAP. III.---DE MARI [I, 4].


Mare flumina emittit, quibus terra irrigatur, uelut sanguine uenarum corpus hominis. Quedam flumina in impetu, quedam in lenitate, procellis [quedam in procellis ed.] a mari exeunt; et terra in decursu uniuscuiusque fluminis aliquod genus eramentorum habet, nisi que aut nimis pinguis, aut nimis arida, aut rugosa [rigosa ed.] est, ita quod ex illa eramenta fieri nequeunt. Sed ab illa, que in his temperata est eramenta [gramenta ed.] fiunt.



CAP. Iu.---DE SEH [1, 5].

[Seh] de impetu maris [oritur], et fundus et arena eius uelut palus sordidantur, quoniam cum procellis interdum surgit, et interdum cum eis cadit. Aqua eius nec cruda in potu, nec cocta in cibo sumpta  ad digestionem aut ad alias sanitates sana est; quia de spuma maris oritur. Sed qui ex illa balneum facit et faciem lauat, cutem albam et sanam exterius parat, quia salsa est, sed eum interius ledit. In idem uero seh diuersa animalia piscium de mari existunt, que de salsugine arenosi fundi eius sana et pinguia efficiuntur.



CAP. u.---DE RHENO [1, 6].

Rhenus a mari  impetu emittitur, ideo lucidus et per arenosam terram decurrit, cuius arena leuis et temperata est; unde etiam in ea eramentum reperitur; et quia a mari impetu egreditur, aliquantum asper est ut lixiuia, et cruda sumpta noxios et liuidos humores in homine [consumit; sed si  noxios et liuidos humores in homine] non reperit, cruda [eius aqua] sumpta hominem sanum magis exulcerat, quia in eo [non] inuenit quod purget. Quapropter, [denique ed.] cum cibus cum eo coquitur, liuores eiusdem cibi consumit, et sic ipsum cibum aliquantum sanum reddit. Sed tamen si eadem aqua in cibis aut in potibus sumitur, aut si caro hominis balneo aut lauatione faciei perfunditur, eam inflat et tumidam facit, et distortam aut nigram facit, ac etiam carnes cum ea coctas nigras facit et inflat, quia aspera est, et carnem hominis cito pertransit. Pisces uero eiusdem [fluminis] nouiter capti ad comedendum sani; sed inueterati cito putrecunt, quia eadem asperitate contriti sunt.



CAP. uI.---DE MOGO [1, 7].


Mogus ab origine maris aliquantum tepide impellitur, et quia tardus est, faciliter impeditur et cessat, et ideo etiam aqua eiusdem fluminis pinguis est, et arena eius limosa. Aqua eius in cibo et in potu sumpta, et caro hominis in balneo perfusa, seu facies lota, cutem et carnem lucidam et leuem facit, nec hominem transformat, nec infirmum reddit. Carnes quoque cum ea coctas albas reddit et inflat, quoniam in cursu suo aspera non est, sed lenis. Et pisces eius nouiter capti sani sunt, et diu  durare possunt, quia propter leuitatem [lenitatem ed.], eiusdem aque [non] fatigantur, nec inde laborant, ideo et caro eius  durat.



CAP. uII. DE DONAUWIA [1, 8].

Donauwia [Dunowa ed.] de impetu maris oritur, et ideo aqua eius lucida et aspera est, et arena eius sana et pulchra est; sed eadem aqua ad cibum et ad potum non est sana, quoniam uiscera hominis asperitate sua ledit, cutem hominis propter asperitatem suam nimis nigram facit, sed cutem infirmam non parat, quia lucida et aspera est; et pisces eius sani sunt, et durare possunt, quia eadem aqua aspera est.



CAP. uIII. DE MOSELLA [1, 9].

Mossela de aquis oritur que de mari fluunt, et  ideo leuis et lucida; turbulentia eius ad fundum cadit, unde et arena eius limosa est. Et ideo etiam pisces eius non sunt sani, nec diu durare possunt, quia de feditate pascuntur.



CAP. IX.---DE NA [1, 10].

Na oritur de sordidis aquis que de mari effluunt, de quibus quidam lucidi riuuli interdum fluunt. Et ideo omnis in cursu suo instabilis est, ita quod aliquando in impetu, aliquando in torpore fluit. Et quia interdum uelociter currit, cito impeditur et cito cessat, et arenam et littus non multum in profunditate edit; et cutem hominis albam et spissam, sed rugosam parat, et uiscera dolere non facit, quia impetus et torpor cursus eius nociui non sunt, quamuis  instabiles sint. Pisces eius pingues et sani sunt, nec cito putrescunt. Et eadem aqua instabilis est, ita, quod modo uelociter, modo tepide currit, nec arenam fodit; et ideo pisces etiam in ea stabiliores sunt, quia plurima pascua in ea inueniuntur.



CAP. X.---DE GLAN [1, 11].

Glan de aliis fluminibus ortum habet, idcirco et aqua eius aliquantum aspera et sana est, atque ad cibos et ad potus et ad balnea et ad faciem lauandam ualet. Pisces quoque eius sani sunt, sed diu durare non possunt, propter asperitatem eiusdem aque. Arena quoque eius pulchra est et sana.---Sara est et uia fluuius  in Busendorff  est ut Rhenus  .



CAP. XI.---DE TERRA [I, 12].

 Terra naturaliter est frigida, et plurimas uires in se habet. Ipsa namque in estate inferius frigida est, et superius ardore solis calida, quia sol per uires radiorum suorum calorem tunc gignit. In hyeme autem interius [calida est], alioquin de frigida ariditate scinderetur, et superius frigida est, quoniam sol tunc uires suas super terram subtrahit, et sic terra in calore uiriditatem, in frigiditate ariditatem ostendit. Nam in hyeme sol super terram sterilis est, et super terram calorem suum figit, quatenus terra diuersa gramina seruare possit, et sic illa per calorem et frigiditatem cuncta gramina  profert. Et terra alba, id est pallida, et nigra, rufa et subuiridis est. Et terra que alba, scilicet que pallida est et arenosa, aliquantum arida est, ac grossam humiditatem et guttas grossas pluuie habet. Et ex humiditate hac grossa uinum et pomifera ligna gignit, et modicum frumenti, quoniam terra que subtilem humiditatem  in se retinet, ex ipsa subtili humiditate frumentum gignit et modicum uini, et pauca ligna pomifera. Terra autem que nigra est in recto temperamento frigidam humiditatem habet, que nec nimis multa, nec nimis parua existit, sed moderata. Et ex humiditate ista non omnes fructus gignit, sed fructum quem gignit pleniter affert; et de humiditate sua tempestatibus interdum quassata, in  fructu defectum habet. Sed terra rubea rectum temperamentum in humiditate et in ariditate habet; et ideo plurimos fructus profert, qui pre multitudine ita ad perfectum peruenire non possunt; et quia rectum temperamentum habet, tempestatibus non facile leditur.



CAP. XII. DE CALAMINO [I, 13].

Terra que dicitur calaminum nec temperate calida, nec temperate frigida est, sed tepida; et fructus ad perfectum non gignit, sed tamen quosdam fructus [profert], qui ad perfectum non ueniunt, quia tepida est; et si aliis pigmentis additur, liuores quarumdam putredinum minuit [liuores quorumdam post triduum minuit ed.].



CAP. XIII.---DE CRIDA [I, 14].


Terra que crida [creta ed.] dicitur, frigida est et arida, nec multum fructum gignit, quia frigida est et arida; sed a uelleribus putredinem uetat ne putrescant, cum eis superponitur; et medicine non conuenit.



CAP. XIu.---DE TERRA SUBuIRIDI  .

Terra que nec album, nec nigrum, nec rubeum colorem habet, sed que subuiridis et uelut lapidea, frigida est et arida, et ideo nec uinum nec frumentum, nec alios fructus fructuose gignit, quoniam rectum temperatum in ariditate non habet. Sed si aliquos profert, illi cito in defectum uadunt. Si quis torpore deficit, uelut halczer habeat, alius homo de terra modicum a dextra et a sinistra parte  ubi caput illius in lecto est accipiat, et simili modo terra a dextro et a sinistro pede, et cum eam fodiendo aufert, dicat: »Tu terra, in homine isto N . . . dormis,« et terra que ab utraque parte capitis eius ablata est sub caput eiusdem hominis ponat, quatenus ibi incalescat, et simili modo terram sub pedibus illius ponat, ut calorem ab eis recipiat, et cum eadem terra sub caputet sub pedes eius ponitur, a ponente sic dicatur: »Tu terra, in homine isto N . . . , ut uiriditatem recipiat cresce ac profice, in nomine Patris, et Filii, et Spiritus sancti qui omnipotens et uiuens Deus est;« et sic per triduum.



LIBER TERTIUS. DE ARBORIBUS. PRAEFATIO.


 Omnes arbores aut calorem aut frigus in se habent, quemadmodum herbe; sed tamen quedam arbores calidiores aliis sunt, quedam autem frigidiores, quia quedam arbores maiorem calorem quam alie calide in se habent, quedam autem plus frigoris quam alie frigide in se tenent. Nam arbores fertiles sunt, et que rectos fructus proferunt,  ut siluestres, magis frigide quam calide sunt. Sed siluestres arbores que grandiores et plures fructus proferunt quam alie faciant, calidiores aliis siluestribus arboribus sunt. Que autem minutos et paucos fructus proferunt, frigidiores aliis siluestribus arboribus sunt.



CAPITULA.

AffaldraBirbaumCypressusSybenbaumMelbaumErlizbaum

I

II
Nuszbaum 	III
Quittenabum 	Iu
Pirsichbaum 	u
Cerasus 	uI
Prunibaum 	uII
Spirbaum 	uIII
Mulbaum 	IX
Amigdalus 	X
Haselbaum 	XI
Kestenbaum 	XII
Nespelbaum 	XIII
Fickbaum 	XIu
Laurus 	Xu
Oleyhaum 	XuI
Datilbaum 	XuII
Bontziderbaum 	XuIII
Cedrus 	XIX

XX

XXI
Buxus 	XXII
Abies 	XXIII
Tilia 	XXIu
Quercus 	XXu
Fagus 	XXuI
Ascha 	XXuII
Aspa 	XXuIII
Erla 	XXIX
Ahorn 	XXX
Ybenbaum 	XXXI
Bircka 	XXXII
Fornhaff 	XXXIII
Spinelbaum 	XXXIu
Hagebucha 	XXXu
Wyda 	XXXuI
Salewida 	XXXuII
Sulbaum 	XXXuIII

XXXIX

XXXX
Mazeldra 	XLI
Mirtelbaum 	XLII
Wachholderbaum 	XLIII
Holderbaum 	XLIu
Gelbaum 	XLu
Hartdrogeln 	XLuI
Yffa 	XLuII
Haubaum 	XLuIII
Stulbaum 	XLIX
Prunia 	L
Hagenbaum 	LI
Hyffa 	LII
Siome 	LIII
uitis 	LIu
Gichtbaum  	Lu




INCIPIT LIBER TERTIUS.



CAP. I.---DE AFFALDRA  [III, 19].


Affaldra [Malus ed.] calida et humida est, et tante scilicet humiditatis, quod etiam deflueret, si calore non constringeretur  . Et homo, siue senex, siue iuuenis sit, si caliginem in oculis quocunque  modo patitur, accipiat in uerno tempore folia arboris illius, antequam fructus ipsius anni proferat, cum in prima eruptione uerni temporis sunt, quia tunc suauia et salubria sunt, uelut iuuenes  puelle, antequam prolem gignant  , et eadem folia tundat, et succum eorum exprimat, et huic guttas de uite effluentes equali mensura addat, et simul in uasculum reponat, et ad noctem, cum dormitum uadit, cum eo palpebras et oculos cum penna intincta  modice ungat uelut ros super gramen cadit  , et ita ne oculos intret; et tunc etiam predicta folia modice contusa cum prefatis guttis de uite fluentibus modice aspergat, et super oculos suos ponat, et  panno constringat, et sic dormiat, et hoc sepe faciat, et caliginem oculorum fugabit, et clarius uidebit. Sed cum in uerno tempore in affaldra prime eruptionis, id est ceppini [cespites?], procedunt, ramusculum unum absque ferro abscisionis abrumpe, et corrigiam cerui in ipsam eruptione arboris et rami hac et illac trahe, ut de succo eius madida fiat, et cum ibi nichil plus maditatis senseris, tunc cultello ipsam eruptionem minimis ictibus incide, id est hacke, ut plus humoris profluat, et ita corrigiam illam in eodem loco et in ipso ramo trahendo, succo illo quantum poteris perfunde, et tunc in humidum locum eam pone, ut succum illum quem de arbore et ramo accepit tanto plus in se sumat  . Et si quis de gicht in renibus aut in dincken fatigatur, eadem  corrigia ibi ad nudam carnem se cingat, ut succus quem de predicta affaldra attraxit ad carnem illius transeat, et sic melius habebit. Et qui aut de infirmitate iecoris aut splenis, aut de malis humoribus uentris aut stomachi, aut de emigranea in capite dolet, primas eruptiones, id est ceppini de affaldra accipiat, et eas in baumoleum ponat, et ad solem in uasculo calefaciat, et ad noctem, cum dormitum uadit, bibat et hoc sepe faciat, et in capite melius habebit.---Et in uerno tempore, cum iam flores procedunt, accipe terram, que circa prefate arboris radicem est, et eam ad ignem calefac, et si quis aut in scapulis aut in lenden, aut in uentre dolet, ita calidum loco doloris superpone, et melius habebit. Sed postquam fructus eiusdem arboris iam creuerint,  ita quod grossescere incipiunt, tunc terra ista contra has infirmitates amplius non ualet, quia humor eiusdem terre et succus ipsius arboris iam in fructus illos ascendit, et ideo tanto debilior in terra illa et in ramis est. Sed fructus illius arboris leuis est et facile digeri potest, et crudus comestus sanos homines non ledit, quia cum ros in fortitudine sua est, scilicet quod a primo somno noctis uirtus eius extenditur usque fere dum iam diescit, tunc de rore illo mala crescunt, id est queckent. Et ideo sanis hominibus cruda bona sunt ad comedendum, quia de forti rore cocta sunt. Infirmos autem cruda aliquantum ledunt, quia debiles ipsi sunt. Sed cocta autem et assa tam infirmis quam sanis bona sunt. Sed cum senuerint et corticem contraxerint, ut in  hyeme est, tunc infirmis et sanis cruda ad comedendum bona sunt.



CAP. II.---DE BIRBAUM  [III, 20].

Birbaum [Pirus ed.] plus frigida quam calida est, et tam grauis et tam firma est ad similitudinem affaldre sicut iecor et pulmo. Nam sicut iecor fortior et utilior ac etiam magis nociuus est, quam malus. Radices autem et folia ac succus eius propter duriciam ipsius ad medicamenta non ualent, sed mistel eius ad medicinam aliquantum ualet  .  Si quis ergo pectore et pulmone dolet, id est dumphet, Birbaumes mistel [uiscum piri ed.] sumat et eum puluerizet, et huic pulueri alium puluerem de liquiricio addat, et ita ieiunus ac pransus eum sepe comedat, et in pectore aut in pulmone melius habebit. Sed qui gicht [paralysim ed.] patitur, eumdem mistel pirorum suauem gustum habentem inscissum per tres dies et noctes oleo oliue imponat, et postea ceruini sepi bis tantum ut olei ad ignem resoluat, et spicam nardi bene contritam et comminutam eidem sepo per duas dies et noctes imponat, et deinde oleum cum uisco, cui impositus fuit, fortiter contundat, et succum per pannum exprimat, et etiam ceruinum sepum cum spica ad ignem modice denuo resoluat. [Et ubi paralysis in homine furit, eum perungat,  et fugabitur, nisi fundamentum mortis ibi sit. Add. ed.].

Fructus autem piri grauis est, et ponderosus et asper est; et si quis eum crudum superflue comederit, emigraneam in capite eius parat atque dumphen [fumum ed.]  pectore eius facit, quoniam et in pulmone de succo eius attrahunt, et in se aliquantum ducunt, ita quod idem succus circa iecorem et circa pulmonem uelut sinder plumbi ut winsten indurescit, ac ideo in iecore et in pulmone multociens magne infirmitates fiunt. Et ut etiam homo de odore uini interdum plenius, ita etiam anhelitus eius succo piri commiscetur et asperitatem ipsius capit. Unde etiam ille, postquam crudum pirum comederit, anhelitum difficulter in se trahit, ita  quod etiam multe infirmitates in pectore eius ex hoc interdum fiunt, quia cum uires roris circa ortum diei dilabuntur, tunc de rore illo pira queckent, et ideo etiam noxios humores in homine faciunt, quoniam in defluente rore crescunt, nisi coquantur. Unde qui pira comedere uult, ea in aqua ponat, uel ad ignem asset; sed tamen cocta meliora sunt quam assata, quia calida aqua nociuum succum qui in eis est, paulatim excoquit, sed ignis nimis uelox est, et non totum humorem assando in eis exprimit. Et illum, qui pira cocta comedit, aliquantum grauant, quia putredinem in eo minuunt perquirendo et frangunt, sed tamen bonam digestionem in ipso faciunt, quoniam putredinem secum educunt   . Poma autem faciliter digeruntur, et putredinem secum non auferunt. Accipe autem pira, et ea incide, ac nucleos earum abiice, et tunc ea fortiter in aqua coque, et confringe quod fuerit sicut brimus, et tunc etiam accipe berwurcz, et galgan minus quam berwurcz, et liquiricii minus quam galgan, atque peferkrut minus quam liquiricii; uel si berwurcz non habes, accipe radices feniculi, et hec in puluerem redige, atque eosdem pulueres simul commisce, et eos in mel modice calefactum pone, et predicta pira adde, et simul fortiter mouendo  commisce, id est zutribe, et ipsa in pixidem pone, et cottidie quantum cocleare unum paruum capit, ieiunus comede, et pransus quantum duo coclearia, et ad noctem in lecto quantum tria coclearia; et hoc est electuarium optimum et pretiosius auro, et utilius purissimo auro, quia emigraneam aufert, et dumphedinem quem cruda pira in pectore hominis parant minuit, atque omnes malos humores, qui in homine sunt, consumit, et hominem ita purgat, ut uas de fece purgatur.



CAP. III.---DE NUSZBAUM  . [III, 21.]

Nuszbaum [Nux ed.] calida est  , et amaritudinem habet, et antequam fructus proferat, in stipe et in foliis eius amaritudo est et calor; et hec amaritudo calorem emittit et nuces producit. Et cum  nucleus crescere incipit, amaritudo deficit, et dulcedo surgit. Sed cum dulcedo in nucleo creuerit, tunc dulcedo illa acumen habet, et sic eadem dulcedo et acumen se commiscent et nucleum producunt, et tunc amaritudo et calor in stipe remanent, et nucem exterius crescere faciunt. Post grossitudinem autem et maturitatem fructuum omnium fructiferarum arborum, folia earum ad medicinam amplius non ualent, quia succus earum in fructus transit. Unde a prima eruptione foliorum nuszbaumes usque dum fructus eius crescunt, scilicet cum nuces adhuc immature sunt, ita quod comedi non possunt, accipe folia eiusdem arboris, cum adhuc recentia sunt, et succum eorum exprime in locum illum, ubi uermes hominem comedunt, aut ubi maden aut  alii uermes in eo crescunt, et hoc sepe tac, et morientur. Sed et si uermes in stomacho tuo nascuntur, accipe folia nuszbaum et folia persici equali pondere, antequam fructus in eis maturescant, et super calidum ignitum lapidem pulueriza, et puluerem istum aut in ouo, aut in suffen [sorbicio ed.], aut in modica farina cocta sepe comede, et uermes in stomacho tuo morientur.

Et in quo iam lepra crescere incipit, succum eorumdem foliorum exprimat, et ei ueterem aruinam addat, et sic unguentum faciat, et tunc cum adhuc lepra noua in eo est  , se iuxta ignem ungat; et hoc sepe faciat, et sine dubio sanabitur, nisi Deus nolit. Et qui uirgichtiget [a paralysi fatigatur ed.]  est, accipiat terram que circa radices eiusdem arboris est, antequam fructus eius maturescat; et eam in igne ut lapides accendat, et sic cum eis assum balneum faciat, et cum in balneo illo sedet super eamdem ignitam terram fundat, ut ab ea calorem et sudorem capiat, et sic se balneet, et gicht, que membra eius contrahere uoluit et frangere fugabitur, et fracta membra eius curabuntur ita, si hoc sepe fecerit cum gicht in eo primo insanire ceperit. Et qui multum flecma in se habet, accipiat hoc quod de nuce sudat, cum rami eius abscinduntur,  siue stirps siue sudor sit, et in uino cum feniculo et pauco peferkrut modice coquat, et ita per pannum colet, et calidum sepe bibat, et flecma eiicit, et mundabitur.

Et qui grint [prauam scabiem ed.] in capite habet, accipiat exteriorem cutem nucis, scilicet que testa est, et succum eius super ulcera, id est super grint capitis sui exprimat, et cum de amaritudine succi eius intumuerit, mox cum baumoleo ungat, et amaritudo illa comprimatur, et hoc sepe faciat, et grint curabitur. Sed in homine, qui plurimas nuces comederit, siue recentes siue ueteres sint, fiber faciliter excitatur, sed tamen sani homines eas superare possunt, infirmi autem ab eis leduntur. Oleum autem ab eis expressum calidum est, et carnes  comedentium pingues facit, et mentem eius letam facit; sed ab eo flecma crescit  , ita quod pectus hominis liuore, id est slim, replet, et tamen tam infirmi quam sani illud comestum superare et tolerare poterunt; infirmum autem pectus inde aliquantum dumphet.



CAP. Iu.---DE QUITTENBAUM  [III, 22].

Quittenbaum [Quotanus ed.] plus frigida est, et astutie assimilatur que interdum inutilis est et interdum utilis, sed lignum et folia eius non multum utilia sunt ad usum hominis  , et fructus eius calidus et siccus est, et bonum temperamentum in se habet, et cum maturus est, tam infirmum quam sanum hominem crudus comestus non ledit, sed coctus aut assus infirmo et sano ad comedendum multum  ualet. Nam qui uirgichtiget est, eumdem fructum coctum et assum frequenter comedat, et gicht in eo ita compescit quod nec sensus illius obtundit, nec membra eius frangit nec destituit. Et qui multam saliuam eiicit ipsum fructum coctum uel assum sepe comedat, et eum interius siccat, ita quod saliua in eo minuitur. Sed ubi in homine ulcera aut fetiditas est, eumdem fructum coquat uel asset, et ita cum aliis condimentis super ulcera illa ponat, et curabitur.



CAP. u.---DE PERSICHBAUM  (III, 23].

Persichbaum [Persicus ed.] magis calida est quam frigida, sed tamen aliud habet in se, et similitudinem inuidie in se habet, et succus eius ad medicamenta  utilior est quam fructus eius. Nam qui in diuersis infirmitatibus diuersas maculas, uelut ung, in corpore suo habet, accipiat interiorem corticem eiusdem arboris, antequam fructus eius maturescat, et eamdem corticem contundat, et succum eius exprimat, et illi modicum aceti addat, et tantum cocti mellis quantum istorum duorum est, et sic in nouum fictile uas ponat, et ubi malas maculas aut roseln in corpore suo habet se frequenter ungat, usque dum minorentur. Et cui anhelitus male fetet, accipiat mala persici ante maturitatem fructus eius,  et illa contundat, et tunc etiam accipiat manum plenam liquiricii et modicum piperis et satis de melle, et hec in puro uino coquat, et sic luterdranck paret, et pransus et ad noctem sepe bibat, et anhelitum eius bene olentem reddit, et putredinem a corpore et pectore aufert

Sed cui uermiculi in stomacho et in uentre crescunt, radicem et folia bathemen puluerizet, et huic addat bis tantum de puluere foliorum persici, sumpta cum iam flores emittit, et in noua olla cum bono et puro uino coquat, et ieiunus et ad noctem sepe bibat, et uermes in eo morientur. Et fructus eiusdem arboris nec sano nec infirmo ad comedendum ualet, quia bonos humores in homine destitui et slim in stomacho eius faciet. Sed et qui eumdem  fructum comedere uoluerit, exteriorem corticem abiiciat, et etiam nucleum auferat, et quod reliquum est in uinum ponat, sale et modico pipere addito, et eum hoc modo paratum non multum ledit, sed tamen bonum saporem sic non habet. Accipe quoque interiores rudes nucleos eiusdem fructus, et abiecta cortice eos ad lac contunde et per pannum exprime ad mensuram quinque coclearium; et etiam accipe galgan ad pondus trium nummorum, et liquiricium duorum nummorum, et euphorbium unius obuli, et pulueriza, et predicto lacti nucleorum illorum adde springwurtz, et farinula semile tortellum para, et eum aut ad solem, aut calefactam fornacem paulatim et suauiter sicca, et tunc de eodem tortello prefato lacti ad pondus oboli commisce, et sic ante solis  ortum ad ignem prius modice calefacto ad pondus quinque nummorum cocleari de ipso sume, et te ad lectum ad paruam horam pone, et gicht in te compescit, et dumph pectoris tui aufert, atque slim  de stomacho tuo aufert, et suauiter aliquantum te purgat ut suauis potio. Et si necesse habueris, bis in mense de eodem sume, et ea die qua sumis, a forti cibo, et a saligenio pane, et a pisa, et a lente te obserua, et molles cibos comede, uinum bibe.

Sed et qui in pectore dolet, ita quod guttur eius aliquantum constrictum est, uel quod in eo aliquid mali crescit, uel quod in eo quidam malus uapor, id est damph est, absque ulcere et absque tumore, accipiat deick de tritico, et flius de persico desuper zuflosze ita calidum super guttur suum et paruam horam ponat, et hoc sepe faciat, et melius habebit. Si autem in gutture de ulcere aut de tumore dolet, tunc ei non superponat, quia inde doleret. Quod si etiam homo in halsedruszen dolet, ita quod supra  modum aut contracte aut distincte sunt, eumdem deick, ut prefatum est paratum eis sepe superponat, si ibi ulcus aut tumor est, et curabitur, quia si halsadern eius aut ulcerate essent, aut si intumescerent, et tunc eis istum deick superponeret, inde peius haberet. Sed qui in capite dolet, triticum deick accipiat, flius persici desuper zulasze, ut predictum est, et ita calidum uertici suo, id est schedeln per aliquam horam superponat, et melius habebit. Et cui oculi humectant, gummi de persico uel de testa nucis imprimat, et eam ad ignitum lapidem modice calefactam oculis circumponat, dum ab illo incalescant, et hoc semper quarta die et semel in die faciat, ne si sibi supra modum fecerit, eos ledat. Nam gummi de persico ac de prima uirtute  eorum lignorum suorum in se habet, et naturalem humiditatem in se trahit  .



CAP. uI.---DE CERASO  [III, 24].

Cerasus plus calida quam frigida est, et ad plenum  et similitudinem ioci habet, qui letitiam ostendit, et qui etiam nociuus est. Et succus eius ac folia non multum ad utilitatem medicine ualent, quia debilitatem in se habet. Et fructus eius temperate calidus existit, nec multum utilis est, nec multum nociuus  , et sanum hominem in comestione non ledit, infirmum autem et qui malos humores in se habet aliquantum dolere facit si multum de eo comederit. Sed et interiores nucleos eiusdem fructus, cum rudes sunt, accipe, et eos fortiter contunde, et aruinam ursi in patella zulasze et simul commisce, id est kneyt, et sic unguentum fac, et illum, qui tam mala ulcera in corpore suo habet, quod etiam fere lepre assimilantur, sed tamen lepra non sunt  , cum eo iuxta ignem sepe unge,  et sanabitur.

Et qui in uentre suo biszende [tortiones ed.] habet, quod tamen uermes non parant, iste equidem nucleos crudos sepe comedat, et melius habebit. Sed et qui in uentre suo uermes habet, nucleos istos in acetum ponat, et sic eos ieiunus sepe comedat, et uermes in ipso morientur. Et qui in oculis dolet, ita quod pre dolore rubent et quod ulcerosi sunt, id est maczerech, micas siliginei panis calidas accipiat, et flius [gummi ed.] cerasi super eas ponat, ita quod flius illud ad cutem oculorum positum sit, et ligamine constringat, et hoc sepe faciat, et droppen ab oculis eius extrahit, et curabitur. Sed et cui pestis aliqua et mali humores in aures cadunt, ita quod ille uelut surdus efficitur et  quod aures eius diezent, prefatum flius accipiat, et in patella ad ignem dissoluat, et micis siliginis ita calidum superextendat, et tunc ad noctem foraminibus aurium idem flius cum micis siliginis imponat, et etiam totas aures suas et tempora cum eiusdem micis prefato gummi illitis circumponat, et etiam lineo panno desuper constringat, et hoc sepe faciat, et pestis et mali humores et dizedo de auribus eius fugabuntur, et curabitur.



CAP. uII.---DE PRUNIBAUM  . [III, 25.]

Prunibaum  magis calida quam frigida est, et etiam sicca est, et stechelecht ut spina, et iram designat  . Et si aliqui uermes carnes hominis  comedunt, accipiat superiorem corticem eiusdem arboris usque ad succum, et folia eius ad solem aut ad ignem iuxta ollam aut in olla que ab igne calida est arefaciat et puluerizet, et puluerem istum mittat in locum ubi uermes hominem comedunt, et cum uermes exinde moueri incipiunt, ita quod homo hoc sentit, accipiat acetum et modicum mellis, et simul commisceat, et in eumdem locum uermium fundat, et morientur: Et cum iidem a uulneribus mortui ceciderint, lineum pannum uino intingat, et ita super ulcera ponat, et putredinem  extrahit, et sic homo sanabitur. Sed et de cortice et foliis eiusdem arboris cineres fac, et de cineribus illis lixiuiam fac, et si caput tuum aut stuphete est, aut wellcht, cum eadem lixiuia sepe laua, et caput sanabitur, et pulchrum erit, et multos ac pulchros crines producit.---Et si aliquis per magica aut per maledicta uerba amens efficitur, accipe terram que circa radices illius arboris est, et eam ad ignem fortiter calefac, ut aliquantum ignescat; et cum igne accensa fuerit, mox satis ruthe et parum minus de poleya super illam pone, et succum et odorem illorum in se excipiat; uel si poleyam non habueris, uiride fenigrecum ei superponas; uel si in hyeme est, semina herbarum istarum super eamdem terram pone moderate calidam, cum  eisdem herbis capiti et nudo uentri ac nudis lateribus hominis illius, postquam pransus fuerit, circumpone, et panno desuper constringe, et eum in lectum depone et uestibus tege, ut ita aliquantum cum terra illa sudet; et hoc per tres aut per quinque dies fac, et ille melius habebit. Nam cum antiquus serpens magica  et maledicta uerba audierit, ista suscipit, et illi insidias ponit super quem dicuntur, nisi Deus prohibeat eum.

Accipe ergo flius eiusdem arboris, et si alicui homini labia oris eius tument aut se inflauerint, id est erbulsent, aut si gicht in eum saliendo reportat, tunc ad noctem, cum dormitum uadit, idem flius modice calefactum super labia ubi dolet cum panno liga, et hoc sepe fac, et dolor ille cessabit.  Sed et cui digiti et manus de gicht tremendo semper mouentur, idem flius super totam manum calidum sepe in panno liget, et tumor ille cessabit. Fructus autem huius arboris tam sano quam ininfirmo homini ad comedendum nociuus et periculosus est, quia melancoliam in homine excitat et amaros humores in eo auget, atque omnes pestes que in eo sunt, ebullire facit, et ideo tam periculosus est homini ad comedendum uelut unkrut. Unde qui eum comedere uoluerit, modice comedat. Nam qui sanus est quidem comestum superare poterit, infirmum autem ledit.---Sed tamen qui durren husten [habet] interiores nucleos eiusdem fructus accipiat, et, cortice abiecta, eos in uinum ponat, et uino perfundantur usque dum aliquantum intumescant,  et ita sepe comedat, et tunc etiam ista in bono uino suffen paret, et illud sorbendo sumat et cito curabitur. Omne autem genus prunibaumes, siue sit roszprumen, siue garten slehen, siue kriechen et siluestre genus, predictas uires habet in cortice et in foliis suis, et eamdem naturam in fructu suo habet, ut predictum est, excepto quod ille arbores que maioros huiusmodi fructus proferunt, fortiores etiam huiusmodi uires in se habent.



CAP. uIII.---DE SPIRBAUM  [III, 26].


Spirbaum [Esculus ed.], calida est et sicca, sed calor eius non multum utilis est, et simulationem in splendore suo designat. Cortex autem et folia et succus eius ad utilitatem medicine non multum ualent. Sed tamen terram, que sub arbore ista et circa radicem eius est in hortos proice, et sparges ubi rupen et zwyfeldern olera comedunt et deuastant, et ille propter molestiam illius abscedent, nec ibi proficere possunt. Et fructus eiusdem arboris uelut quodam pondere inflando aggrauat hominem, et humores eius commouet, sed dirigitur , nec slim in homine parat, et sic sano homini nec multum prodest nec obest comestus, infirmis autem non ualet  .



CAP. IX---DE MULBAUM  [III, 27.]


Mulbaum [Mulberboum ed.], frigida est in bono, sed idem est id est queck? Et qui scabiem habet, folia arboris huius in aqua coquat, et in aqua illa balneet, aut in asso balneo cum eadem aqua fortiter se lauet, et hoc sepe faciat, et cutis eius sanabitur. Sed et qui uenenum aut comedendo aut bibendo sumpsit, eadem folia contundat et succum corum exprimat, et huic modicum minus helsum [de succo absinthii ed.] addat, et etiam bis tantum boni et puri uini  admisceat, et tunc simul coquat ut ferueat, et cum deinde infrigidatum fuerit, ille pransus moderate bibat; sed tamen uenenum illud aut per nauseam exspuet, aut per eum per secessum  transibit. Et ubertas in fructu eius est, et fructus ille nec sanos nec infirmos ledit, sed hominem magis iuuat quam sibi noceat  .



CAP. X.---DE AMYGDALO  [III, 28].

Amygdalus ualde calida est, et modicum humiditatis in se habet, et cortex, et folia et succus eius ad medicamenta non multum ualent, quia omnis uis eius in fructu est  . Et cui cerebrum fatuum [uacuum ed.] est et facies mali coloris, et inde in capite dolet, interiores nucleos eiusdem fructus sepe comedat, et cerebrum implet, et ei rectum colorem dat [comedat, et melius habebit ed.] Sed et qui in pulmone infirmatur et in iecore defectum habet, eosdem nucleos, siue crudos, siue coctos, sepe comedat, et pulmoni uires dant et ferunt, quia hominem  nullo modo demphent, nec eum aridum facient, sed eum fortem reddunt  .



CAP. XI.---DE HASELBAUM  [III, 29].

Haselbaum [Corylus ed.] magis frigida est quam calida, et ad medicinam non multum ualet, et lasciuiam  designat  . Sed tamen coppinos eius, id est ubi flores primo erumpere debent, accipe et eos in sole sicca, et in puluerem redige, et ubi orfime in homine sunt, puluerem istum immitte, et curabitur. [Masculus quoque qui diffluentem naturam seminis sui habet, ita quod ad prolem nom germinat, hic eosdem grossos Coryli, et ad eorum tertiam partem erdpeffer, et quanta quarta pars est erdpeffers, tantum de uuinda sumat, et aliquantum de usitato pipere, et hec cum iecore iuuenis hirci, qui iam maturus est ad grauandum, coquat, additis etiam aliquantum crudis et pinguibus porcinis carnibus; et herbulis istis abiectis, idem uir carnes has comedat, et etiam panem in aqua in qua huiusmodi carnes cocte sunt intingat, et manducet, et si hoc sepe  fecerit, ad prolem florebit, si iustum Dei iudicium hoc fieri non prohibebit add. ed.] Fructus autem eius, scilicet nuces, sanum hominem ad comedendum non multum ledunt nec ei prosunt, sed infirmo nocent, quia eum in pectore demphent.



CAP. XII.---DE KESTENBAUM  [III, 13].

Kestenbaum [Castanea ed.] ualde calida est, sed tamen magnam uirtutem habet que ipsi calori permixta est, et discretionem signat. Et quod in ea est et etiam fructus eius, utilis est contra omnem infirmitatem que in homine est  . Homo autem qui uirgichtiget est [quem paralysis fatigat ed.] et inde iracundus existit, quia gicht semper est cum ira  , folia et hulsen [corticem ed.] et  fructus eius in aqua [coquat et cum] illa faciat assum balneum, et hoc sepe faciat, et gicht in eo cessabit, et suauem mentem habebit  . Et si schelmo [pestis ed.] pecora occidit  , contunde corticem eius, et in aquam ita pone, ut inde saporem habeat, et sepe in potu asinis et equis, bobus et ouibus ac porcis, et omnibus ceteris pecoribus, et schelmo ab eis cessabit, et curabuntur [bibant, et pestis ab eis cessabit ed.]. Quod si equus et bos aut asinus, uel aliud quodlibet pecus uerfangen est [de auiditate potus aut cibi dolorem sibi attraxit ed.], da illi folia in pabulo ad comedendum, si potest, uel si comedere noluerit, ipsa folia pulueriza, et puluerem illam in aquam proiice, et da illi sepe in potu bibere  , et curabitur.

 Sed homo qui de ligno eius baculum parat, et illum in manu sua portat, ita quod manus ex hoc calefit, ex illa calefactione uene et omnes uires corporis eius confortantur. Et odorem eiusdem ligni sepe cape, et capiti tuo sanitatem confert.  Sed et homo, cui cerebrum de ariditate uacuum est, et exinde in capite infirmatur, interiores nucleos fructus eiusdem arboris in aqua coquat, et nichil aliud addat, et aqua effusa, ieiunus et pransus ita sepe comedat, et cerebrum eius crescit et implebitur, senadern eius fortes erunt, et ita dolor in capite cessabit. Et qui in corde dolet, ita quod cor eius in fortitudine non proficit, et sic tristis efficitur, eosdem nucleos sepe crudos comedat, et cordi eius succum uelut smalh  infundat, et sic in fortitudine proficit, et letitiam recipiet. Sed et qui in iecore dolet, eosdem nucleos sepe contundat, et ita in mel imponat, et cum eodem melle eos sepe comedat, et iecor eius sanabitur. Qui autem in splene dolorem patitur, nucleos istos ad ignem  modice asset, et tunc modice calidos sepe comedat, et splen calidum erit et ad sanum perfectum tendit  . Sed et qui in stomacho dolet, eosdem nucleos in aqua fortiter coquat, et coctos in ipsa aqua comminuat, scilicet ad drab, et tunc farine modicum similaginis in scultella cum aqua temperet, id est cloppe, et puluerem liquiricii et parum minus pulueris de radice stemfarn [Polypodii ed.] ipsi farine addat, et sic cum prefatis nucleis denuo coquat, et paret ut mus [pulmentum ed.], et deinde comedat, et stomachum eius purgabit  , et calidum et fortem facit.



CAP. XIII.---DE NESPELBAUM  [III, 14].

Nespelbaum ualde calida est, et suauitatem designat   . Cortex autem eius et folia ad medicamina non multum ualent, quia uirtus eorum tota in fructu eius est  . Sed tamen homo, qui ridden patitur [quotidianas, seu tertianas, seu quartanas habet ed.], radicem eius puluerizet et puluerem istum in calido uino ieiunus et pransus et ad noctem bibat, et etiam in ipsa accessione eiusdem infirmitatis  , et hoc sepe faciat, et curabitur. Fructus autem arboris istius sanis et infirmis hominibus utilis et bonus est, quantumcunque ex ea comedant, quia carnes eorum crescere facit, et sanguinem eorum purgat  .



CAP. XIu.---DE FICKBAUM  [III, 15].

Fickbaum magis calida est quam frigida, et semper calorem habebit, et frigus non ualet, et timorem designat  . Accipe autem folia et corticem ipsius,  et ea modice contunde, et in aqua ualde coque, et tunc etiam aruinam ursi et parum minus de augssmere? [butyro ed.] et sic fac unguentum; et si in capite doles, caput tuum cum eo unge; uel si oculi tui swerent, tympora tua cum eo perunge et circa oculos tuos, ita tamen ne oculum interius tangat.  Aut si in pectore doles, pectus unge; aut si in lenden [renibus ed.], eos cum illo unge, et melius habebis. Si autem lignum eius in igne accenditur et si quem fumus eius tetigerit, ipsum aliquantum ledit, ita quod illi unmechtet. uel si quis baculum ex eodem ligno in manu sua portat, eum etiam eodem modo in uiribus suis debilem facit, scilicet in unmechte  . Sed et fructus eiusdem arboris homini, qui sanus in corpore est ad comedendum non ualet, quoniam facit eum delectationem et tumidam mentem [mutabiles mores ed.] habere, et quod erit zychern et glusclich, ita quod honores appetit et quod auaritie intendit et quod mutabiles mores habebit, ita quod in uno statu mentis non perseuerat. Sed etiam corpori hominis ad comedendum non ualet, quia carnes eius  zufloszlich parat et quia omnibus humoribus hominis resistit, ita quod eos in malum irritat uelut eorum inimicus sit  . Infirmo autem qui in corpore deficit, bonus est ad comedendum, quia mente et corpore defecit, et ille eum comedat usque dum melius habeat, et postea eum deuitet. Quod si sanus homo eum comedere uult, in uino aut in aceto eum prius beysze  , ut fragilitas illius temperetur, et tunc eum comedat, sed tamen modice. Sed necesse non est ut infirmus homo eum hoc modo temperet, id est beysze.



CAP. Xu---DE LAURO  [III, 16].

Laurus calida est, et modicum sicci habet, et constantiam signat [, ibi te cum eo unge et melius habebis. Et fructus eiusdem arboris ualde calidus est et aliquantum aridus et ad medicamenta utilis est  . Nam si quis eum crudum frequenter comederit, omnes febres ab eo compescit.  Sed qui a gicht et a febribus fatigatur, easdem  bachas in puluerem redigat et dimidium tanti de puluere pomi quod crescit pinapeles addat, uel si pinapel non habes, ad medietatem eius fenigrecum puluerizatum commisceat  , et sic in uino calefaciat, id est welle, et calidam bibat, et gicht et fiber ab eo cessabit.

 Sed et oleum de eisdem bachis exprime, et ubi in corpore tuo gicht te fatigat, ibi cum illo te unge, et melius habebis. Si autem huic oleo tertiam partem de succo sibenbaum addideris, uel tertiam partem de succo buxi, oleum hoc tanto fortius erit, et cutem tuam tanto citius te ad sanandum pertransit, et ita gicht a te cessabit. Et si in capite doles, easdem bachas in mortario, modico uino infuso, contunde, et sic cum eodem uino uerticem et frontem ac tympora capitis tui atque totum caput perunge, id est bestriche, et hoc facto, caput tuum tege ut incalescat, et te in lectum depone; quantumuis fortiter doleas, dolor ille cessabit. Quod si etiam in pulmone infirmaris, ita quod etiam putrescit, easdem bachas pulueriza, et puluerem istum frequenter cum pane  comede, et curaberis. Et si in stomacho doles, ipsas bachas in uino coque, et idem uinum calidum bibe, et slim a stomacho tuo aufert, et eum purgat, et etiam fiber ab eo expellit. Sed et cum eedem bache crude sunt, oleum ab eis exprime, et cum eis oculos tuos interius tangas, et caliginem ab eis aufert. Aut si in corde doles, ibi te cum illo unge, aut si in latere, aut si in dorso langues, ibi te cum illo unge, et melius habebis. Quod si etiam fetidum stomachum habes, ita tamen quod etiam immundam saliuam eicis, cum eodem oleo et modica farinula tortellas para et eas comede, et stomachum purgabunt, et fetidos humores exsuperant, ac rectos et bonos in te parant.



CAP. XuI.---DE OLEYBAUM  [III, 17].


Oleybaum plus calida quam frigida est, et misericordiam signat  . Exteriorem autem corticem et folia arboris huius in aqua coque, et tunc cum aqua et ueteri aruina unguentum fac, et si quis in corde, aut in dorso, aut in latere, aut in lenden de gicht dolet, ibi eum hoc unguento unge, et cutem eius ita pertransit uelut smaltz nouam ollam si in ea ad ignem ponitur, et melius habebit  . Et cui stomachus infrigidatus est, corticem et folia eiusdem arboris in aqua coquat, et aquam illam per pannum colat, et tunc minus de hartz et etiam de mirra minus quam de hartz, sic in patella ad ignem dissoluat, id est zulasze, et predicto succo addat, et sic emplastrum faciat, et in illo pannum de canapo intinguat,  et illum super stomachum suum ponat, et stomachus eius calefiet, et bonam digestionem ei parabit. Oleum autem de fructu arboris huius ad comedendum  non ualet multum, quia si comeditur, nauseam prouocat et alios cibos comedendo molestos facit  . Sed ad plurima medicamenta ualet. Nam cum oleum eius primum paratur, ad ignem coquatur, et tunc rose et uiole ei imponantur, et sic contra diuersas febres ualet, et quia ad ignem coctum est, necesse non est ut amplius ad solem ponatur  . Si quispiam a gicht fatigatur, rosas eidem oleo imponat, et ubi eum in corpore gicht mouet, ibi se ungat et melius habebit. Sed si quis in capite aut in lenden dolet, uel si alicui in corpore eius absque casu aut absque ictu tumor per se exsurgit, tunc uiolas prefato oleo imponat, et ubi dolet se ungat, et si tumor est, iuxta tumorem et non super tumorem ungat.



CAP. XuII.---DE DATILBAUM  .


Datilbaum calida est, et humiditatem in se habet, et eadem tenax est ut liuor, et beatitudinem signat. Et qui pleurisim habet, de cortice et de ligno, aut de spatulis, aut de foliis eiusdem arboris in aqua coque, et aqua expressa, idem lignum et folia ita calida capiti illius circumpone, et hoc sepe fac, et sensus suos recipiet. Et ipsa folia, dum uiridia sunt, ad solem sicca, et tunc contunde, et in puluerem redige, et huic pulueri modicum lucidi salis adde, et sic eundem puluerem cum pane tuo sepe comede, et prohibebit ne interius putrescas et ne malum nec multum flecma in te crescat. Sed si quis fructum arboris huius coquit et ita comedit, corpori  suo tantam uim fere confert quemadmodum panis, sed tamen eum faciliter demphet et grauat si de eo nimis comederit.



CAP. XuIII.---DE BONTZIDERBAUM  [III, 18].

Bontziderbaum, scilicet in qua magna Bonczider crescit, plus calida est quam frigida, et castitatem signat  . Et homo qui cotidianas febres habet, folia eiusdem arboris in uino coquat, et uinum hoc per pannum colet, et sepe bibat, et curabitur. Sed et poma eiusdem arboris comesta, fiber in homine compescunt.



CAP. XIX.---DE CEDRO  [III, 10].

Cedrus calida est et aliquantulum sicca, et confirmationem signat  . Homo autem qui spleneticus  est, de ramis et de ligno eiusdem arboris, dum uiride est et dum succum habet, contundat, et ad puluerem comminuat, et sic ex eo electuarium faciat cum  melle cocto  , et pransus modice comedat, et splen ad sanitatem recuperabitur. Et dum sanus fuerit, de electuario isto amplius non comedat.

Et qui interius in corpore infirmus est et qui interius putrescit, de eodem uiridi ligno in purum uinum per noctem ponat, ut inde saporem habeat, et pransus de uino illo modice bibat, et infirmitas ac putredo que in corpore eius interius est purgabitur  et sanabitur. Et postquam sanitatem interius senserit, amplius idem uinum non bibat; nam qui sanus est, si de hoc electuario comederet, uel si de uino isto biberet, in corpore interius uelut lignum durus et rigidus fieret et uir baumechte  et sic periret, quia uirtus arboris huius est tam magna quod hominem interius lederet  . Et qui a gicht fatigatur, fructus  cedri uirides comedat, et gicht cessabit et peribit  . uel si eundem fructum per annum seruare non poteris, ipsum fructum pulueriza, et de puluere illo in aquam inmitte, et ieiunus sepe bibe, et gicht cessabit.



CAP. XX.---DE CYPRESSO  [III, 11].

Cypressus ualde calida est et secretum Dei significat  . Et qui in stomacho dolet, de ligno eius accipiat, siue uiride, siue aridum sit, et modice in uinum incidat et coquat, et sic ieiunus sepe bibat, et melius habebit. Sed et qui infirmus est, uel etiam qui in toto corpore deficit, ramos cum foliis in aqua coquat, et in ipsa aqua balneum faciat, et sepe accipiat, et sanabitur, et uires suas recuperabit. Et  accipe de ligno quod est in medietate ipsius arboris, quod cor arboris est, et apud te semper porta, et dyabolus tanto plus te deuitat, quoniam eadem arbor, propter fortem naturam suam, quamdam prosperitatem inter cetera ligna arborum habet, quia dyabolus omnia que uirtuosa sunt dedignando fugit, quia ipse nullam uirtutem habet  .

Sed et si quis homo a dyabolo uel per magica irretitus est, accipe de eodem ligno quod est in medietate eiusdem arboris, et cum nebegor [terebro ed.] perfora, et tunc cum fictile uase aquam uiui fontis tolle, et eam per idem foramen funde et in illud fictile uas excipe, et cum eam iam fundis, dic: »Ego fundo te, aqua, per foramen istud, et in uirtuosa  uirtute illa, que Deus, ut cum fortitudine illa que tibi adest in natura tua, tu fluas in hominem istum, qui in sensu suo irretitus est, et ut in eo destruas omnes contrarietates que in ipso sunt, et ut eum reponas in illam rectitudinem, in qua Deus eum posuit, in recto sensu et in recta scientia.« Et tunc aqua ista per nouem dies illi ad bibendum ieiuno detur, quia per dyabolum aut per phantasmata aut  per magica fatigatus aut irretitus est  , et melius habebit. Et etiam per nouem dies ipsa eodem modo benedicatur.



CAP. XXI.---DE SYBENBAUM  [III, 30].

Sybenbaum [Sauina ed.] plus calida est quam frigida, et idem calor tam fortis est, quod uiriditatem suam per annum seruat. Et asperitatem significat  . Et si uermes hominem aliquem comedant, Sybenbaum contunde et succum eius exprime, huic succo modicum aceti adde, et ubicumque uermes hominem in corpore suo comedunt, ipsum succum in eadem ulcera funde, et uermes morientur, nec uiuere possunt. Sed et qui in pulmone dolet, ita quod pulmo eius uenenosus est et putrescit  , accipe succum de eadem Sauina et ad pondus medietatis  succi de puluere liquiricii ipsi succo impone et sic in uino coque, modico de sagimine addito, et sic sepe bibat, et postquam biberit, quia amarum est, mox honigwurtz desuper bibat, et a pulmone uenenum et putredinem aufert  . et sanabitur.



CAP. XXII.---DE BUXO  [III, 31].

Buxus calida est, et ita fortis est quod etiam uiriditatem suam per annum tenet, et calor eius calorem Sauine excedit. Et etiam sicca est, et ipsa siccitas humiditatem in ea superat. Et largitatem designat  . Et homo qui uzslecht siue urslecht, in corpore suo habet, corticem et folia eius contundat, et succum eorum exprimat, et huic parum minus liquiricii addat, et in puro uino calefaciat,  et ita calidum sepe bibat, et dolorem et uenenum uzslechte extra corpus expellit ita ne corpus intret. Et mox ad predictum succum eiusdem arboris modicum plus de baumoleo commisceat, et in isto pennam intingat, et cum illa circa uzslechte et circa ruse eius se leniter ungat, et hoc sepe faciat et sanabitur. Sed tamen antequam se hoc modo ungat, semper eodem succo liquiricii addito et in uino, ut prefatum est, calefacto prius bibat, ne unctio ista exteriorem feditatem in corpus mittat, sed ut potus iste ipsam interiorem feditatem expellat, et sic homo ille sanabitur; nam succus eiusdem arboris sanus et fortis est, et ideo etiam lignum eius sanum et firmum est  . Et qui de eodem  ligno cyphum aut pecarium parat, et illi uinum infundit, ita ut saporem de eodem ligno capiat, et sic sepe bibat, fiber de stomacho aufert, et oculos eius clarificat. Sed et qui de eodem ligno oculos suos sepe tangit, tunc exinde caro eius et caput et oculi ipsius tanto saniores fiunt. [Sed et qui etiam baculum inde parat, et illum in manu sepe portat, et etiam naribus suis sepe apponit,  aut odorem eius capiat et oculos suos cum eo tangit, caro, caput et oculi eius tanto saniores fient. Add. ed.]



CAP. XXIII.---DE ABIETE  [III, 32].

Abies plus calida quam frigida est, et multas uires in se habet. Et fortitudinem significat  . Nam in quocumque loco lignum abietis est, erei spiritus illa magis odio habent et magis deuitant, quam alia loca, et zauber [maleficia ed.] et magica ibi minus uigent et minus ibi preualent quam aliis locis. Accipe autem de cortice et foliis eiusdem arboris, et etiam de ipso ligno eius quedam minutissima frusta incide, cum ipsa arbor uiret, ita quod succum suum nondum amisit, ut in Martio et etiam in Maio est, et ad pondus medietatis istorum saluiam  adde, et tunc hec simul in aqua fortiter coque dum spissum fiat; et etiam butyrum, quod in Maio de bobus paratur, adde, et tunc per pannum cola, et sic unguentum fac. Et si quis in capite dolet ita uirgichtiget est uel hirnwudig, uel freneticus, et de fortitudine eius in corde deficiat, tunc eodem unguento cor eius primum perunge, et mox, abrasis capillis illius, caput eius eodem unguento perunge, et hoc aut secunda aut tercia die iterum fac, et caput eius sanitatem recipiet, et ad sensus suos redibit. Sed et si quis in stomacho aut in splene dolet, illum eodem unguento propter defectum cordis ad cor primo perunge, et mox super stomachum, si in stomacho dolet, aut super splen, si in eo  dolet, unguento perunge, et fortitudine sua totam cutem suam pertransibit, quod cito curabitur. Et qui in pectore demphet et hustet [tussitat ed.], et etiam in pulmone dolet, ita quod ei inflatur, et quod iam putrescere incipit, de ligno abietis, cum recens est et cum succus eius adhuc in eo est, in cineres incendat, ita quod nullus alius cinis addatur, et his cineribus bis tantum bibenelle, et feniculi tantum ut bibenelle, et liquiricii tantum ut dimidia pars bibenelle, et hoc simul in bono uino coque, modico etiam melle addito, et sic per saccellum colet, et luterdrang [purum potum ed.] faciat, et sic sepe bibat, et pectus purgabit, et pulmonem sanitati restituet, et sic ille curabitur.

Sed dum cancri hominem comedunt, ille semen  abietis, quod in summitate crescit, super ignito latere in puluerem redigat, et super uulnus illud ubi cancri hominem comedunt  ipsum puluerem proiiciat, et cancri morientur. Sed et eundem laterem, super quem semen illud puluerizatum est, cum alio ignito lapide denuo fortiter calefaciat, et eum super uulnus illud, ubi cancri comedunt ita calidum ponat, et ipsi morientur  . Et si os tuum  et labia ab aliqua infirmitate tument et inflantur, semen uel fructum abietis super laterem pone ad ignem calefactum, ut ab eo calidum fiat, non autem ad puluerem redigat  , et ita calidum ori tuo sepe superpone, et tumor et inflatio cessabunt.  Sed abies fortem calorem habet, et odor eius humores, qui in homine sunt, extorret, ita quod in quamdam inundationem uadunt. Et homo odorem abietis non capiat, nisi aliqua quedam pigmenta et alie quedam odorifere herbe ei addantur, cuiuscumque generis sint, ne humores qui in ipso sunt supra modum suum irrident, et ita retinentur et confortantur, ne uelut in procellam inundationis excitentur.



CAP. XXIu.---DE TILIA  [III, 34].

 Tilia magnum calorem habet, et calor ille totus in radice est, et illud in ramos et in folia ascendit, et fragilitatem signat  . Et homo qui in corde dolet, interiorem radicem et illud quod in medietate radicis tilie est accipiat, et in puluerem redigat, et puluerem illum cum pane sepe comedat, et in corde melius habebit. Sed in stirpe , non autem in ramis eiusdem arboris corticem aufer usque ad album lignum, cum in estate uiridis est, et tunc de ligno spechen abscide, et illud in aureum annulum perforatum pone, et super span [astulam ed.] uiride uitrum, et non alium lapidem, ita tamen quod inter span et uitrum telam aranee aut baumwulle [bouuel ed.] ponas, ne uis eiusdem span uitrum pertranseat, et annulum illum in digito tuo  semper porta, ita quod calor digiti tui ad illum span ascendat, et uis illius span digitum tuum et uenas eius tangat, et hec fortissima uirtus contra omnes periculosissimas pestes hominis, et eas ab homine prohibet, sicut uach aliquod uetat ne superueniens inundatio aquarum iniustum cursum faciant, etiam si iste pestes modice in homine inundentur  .

Et in estate, cum dormitum uadis, recentia folia tilie oculis tuis superpone et totam faciem tuam cum eis tege, et oculos tuos clarificat ac puros facit. Et qui uirgichtigit est, accipiat de terra que circa radicem tilie illius iacet, et eam in ignem ponas, et ignita, in asso balneo aquam desuper  fundat, et sic balneet, et hoc per nouem dies facias, et curabitur.



CAP. XXu---DE QUERCU.  [III, 35].

Quercus frigida est, et dura et amara est, sed amen modicum in ea ad plenum ualet. Et nequitiam designat. Et ipsa dura et amara, nec ulla mollities in ea esse potest. Et etiam fructus homini ad comedendum non ualet, nec etiam uermiculi  lignum eius libenter comedunt. Sed si illud comedunt, cito desistunt et deficiunt  . Sed tamen de fructu eius quedam tortuosa [uirtuosa ed.] animalia pascuntur et pinguia fiunt, uelut porci sunt. Ad medicamentum autem nec lignum nec fructus ualent.



CAP. XXuI.---DE FAGO  [III, 36].

 Fagus in recto temperamento et equalis caloris et frigiditatis est et utrumque in ea bonum est. Et disciplinam significat. Et cum folia fagi iam procedere incipiunt, sed cum nondum ad plenum apparent, uade ad ipsam arborem, et ramum eius sinistra manu apprehende, et scultellam in dextra tene, et dic: »Tuam uiriditatem ideo abscido quod omnes humores hominis qui in alienam uiam  et iniustam gelwe fellis uertuntur emendes, per uiuens uerbum, quod hominem absque contritione eius fecit;« et manu sinistra ramum tene, dum omnia uerba hec dicis, et tunc eum in ferro quod calibs est abscide, et ramum istum id est usque anni circulum serua, et sic fac per singulos annos; et si quispiam homo in illo anno gelsucht habet, ex eodem ramo parua frusta abscide, et ea in uasculum pone, ac super ea modicum uini ter funde et totiens hec uerba dic, et uinum super eadem frusta fundis. »Per sanctam scincturam  sancte incarnationis, qua Deus homo factus, abtrahe ab homine isto N. dolorem gelsucht,« et tunc uinum illud cum hastulis illis, quas abscidisti in patella uel in crucibulo calefac, et illi ieiuno ita calidum  ad bibendum per tres dies da, et curabitur, nisi Deus nolit. Sed et si quis ridden habet, accipe de fructu fagi, cum primum procedit, et eum in pura aqua, scilicet springbornen, commisce; et hec uerba dic: »Per sanctam scincturam sancte incarnationis qua Deus homo factus est, tu riddo, uos febres, defice et deficite in frigore et in calore tuo in homine isto N.;« et tunc aquam illam da illi ad bibendum; per quinque dies eam parabis, et si aut cottidianam aut quartanam habuerit, ab eis cito liberabitur, aut Deus eum liberare non uult.

Sed et radicem fagi adde, cum super terram apparet, et superiorem corticem eiusdem radicis aufer, et ibi de ea abscide quantum una incisione capere poteris, et dic: »Per primam ostensionem  qua Deus hominem uidit in radice Mambre  , frange undas ueneni hominis absque morte illius;« et iterum quantum capere potes secunda incisione abscide, et eadem uerba dic; et simili modo tertiam incisionem in eadem radice, et ideo ter de eadem radices abscides, ne tibi per annum deficiat, et tunc hec frusta per circulum anni serua,  et sic per singulos annos facies; et cum quispiam homo in illo anno freyszchlich, quod est selega, in corpore suo habuerit, tunc de una inscisione istarum hastarum modicum abscide et in uasculum pone, et de pura aqua springbornes modicum desuper ter funde, et hec uerba totiens dic: »Per primam ostensionem, qua Deus in Iordane baptizatus est  , per uenenum hoc, absque morte hominis N. aufer ab eo omnem illam illusionem pestis huius, sicut et iehsu pura uita fuit;« et aquam istam per tres dies da illi ieiuno ad bibendum, et in unoquoque die quo eam bibit, illa eodem modo, ut predictum est, parabis, et a freischlich liberabitur, nisi Deus prohibeat. Et si quis de foliis fagi, cum noua et recentia sunt, mus parat et comedit,  eum non ledit; uel si quis fructum eius comedit, ab illo non leditur, sed pinguis inde efficitur.



CAP. XXuII.---DE ASCH  [III, 37].

Asch [Fraxinus ed.] magis calida est quam frigida, et consilium signat  . Et si quispiam aut in latere aut in aliquo alio membro suo a gicht fatigatur, uelut omnia membra eius fracta et zustoszen sint, folia Asch in aqua coque, et infirmum nudum et in linteamen pone, et aqua illa effusa, eum ipsis foliis ita coctis et calidis ubicunque circumpone, et precipue in loco illo, ubi dolet, et hoc sepe fac et melius habebit  . Quod si etiam ceruiseam de auena parare uolueris absque hoppen, sed tantum cum grusz et plurimis foliis de Asch additis coque, et ceruisea ista stomachum bibentis purgat, et pectus  eius leue et suaue facit. [Et si capre aliquo modo infirmantur, folia fraxini eis sepe ad comedendum dentur, et curabuntur. Add. ed.]



CAP. XXuIII.---DE ASPA  [III, 38].

Aspa [Tremulus ed.] calida est, et nimietatem designat  . Et cum aliquis infans in cunis iacens multotiens inter cutem et carnem sanguine perfunditur et uulneratur, ita quod inde ualde dolet, accipe noua et recentia folia Aspen, et ea super simplicem pannum lineum pone, et sic eundem infantem ipsis foliis et eidem panno inuolue, ac eum ad dormiendum colloca, et uestibus tege, ut sudorem emittat et uirtus foliorum istorum extrahit, et sanabitur. Sed et si quis uirgichtigit est, aut si quis frigidum  stomachum habet, corticem eiusdem arboris, cum uiridis est accipiat, et lignum eius exterius usque ad interius cor eius, et non ipsum quod dicitur cor arboris, et in minuta frusta inscidat, et in aqua coquat, et tunc eamdem aquam cum ipsis lignis in dolium fundat, et in eis balneet, et hoc sepe faciat, et gicht ab eo cessabit, et etiam frigidus stomachus  eius calidus erit, et sic uterque melius habebit  . In Maio quoque accipe corticem eiusdem arboris, et exterius lignum eius usque ad cor, et hec in minuta frusta inscide, et in mortario contunde, et succum ab eis exprime, et ipsum succum aliis unguentis, que paras, adde, et tanto plus ualent  , contra omnes pestes que hominem fatigant in capite, et in dorso, et in lenden, in stomacho ac inceteris membris eius, et tanto plus malos humores compescunt.



CAP. XXIX.---DE ARLA  [III, 39].

Arla [Alnus ed.] frigida est magis quam calida. Et inutilitatem significat, nec ad medicamenta multum prodest  . Sed si quis in cute sua modicum ulcerosus est, noua et recentia folia eiusdem arboris ipsis ulceribus superponat, et interim lenius habebit.



CAP. XXX.---DE AHORN  [III, 40].


Ahorn [Platanus ed.] frigida est, et etiam sicca est, et queque exterrita signat  . Et qui cottidianas et diuturnas febres habet, ramos arboris huius cum foliis in aqua coquat, et ita cum aqua illa sepe balneet, et mox cum de balneo exierit, subteriorem corticem eius contundat et succum exprimat, et in purum uinum fundat, et ita frigidum post prefatum balneum bibat, et hoc sepe faciat, et diuturne febres in eo cessabunt, atque feditates et tempestates ipsarum in eo euanescunt  . Et si quis  in aliquo membrorum suorum a gicht fatigatur, de ligno eiusdem arboris accipiat et ad ignem ualde calefaciat, et ita calidum super locum ubi dolet, ponat, et  gicht fugabitur. uel si idem lignum ibi integrum pati non poterit, tunc de eodem ligno calefacto scobat, et super locum, ubi dolet, ponat, et ligamine desuper constringat, et melius habebit. Sed et si alicui nares sue aliqua infirmitate inflantur, id est erblasent, illam terram, que circa radices huius arboris est, ualde calefaciat, et super nares suas ad noctem ponat, et ligamine eam ibi constringat, et ita per paruam horam iaceat, et hoc sepe faciat, et inflatio illa euanescet, et melius habebit.



CAP. XXXI.---DE YBENBAUM  [III, 41].

Ybenbaum [Taxus ed.] plus frigida est quam calida, et etiam sicca est. Et letitiam signat  . Et lignum eius, cum ad ignem incenditur, nec damph [humor ed.], nec fumus, qui ex eo egrediuntur, aliquem  ledunt. Nam si aliquis in naribus suis et in pectore suo de malis humoribus gebreche habet, fumum  eiusdem ligni in nares et in os suum excipiat, et sic illi mali humores leniter et suauiter soluentur, et absque periculo corporis sui euanescent  . Sed et si quis de eodem ligno baculum parauerit et eum in manibus suis portat, bonum et utile est illi ad prosperitatem et sanitatem corporis sui.



CAP. XXXII.---DE BIRCKA  [III, 42].

Bircka [uibex ed.] magis calida est quam frigida, et felicitatem signat  . Sed si in corpore alicuius hominis cutis eius rubescere et bulechte esse [uel intumescentes pustulas habere ed.] incepit, unde ibi tumor insurgere aut uermes ebullire uelint  , accipiat coppini, id est uszproszen, eiusdem arboris, et eos ad solem uel ad ignem calefaciat, et eos ita calidos loco ubi dolet superponat, et panno constringat,  et hoc sepe faciat, et tumor ille cessabit.



CAP. XXXIII.---DE FORNHAFF  .

Fornhaff plus calida est quam frigida et humida, sic et merorem signat, nec felicitatem in natura sua habet. Sed succus eius ad unguenta et collyria multum ualet, ita ut si quis unguenta parat de succo ramusculorum eius, ipsis unguentis adde, et fortiora et meliora fiunt; uel si quis collyria facit, eis de eodem succo modicum addat, et oculos in lumine ardere facit et clarius uidere; simpliciter autem et singulariter ad nulla medicamenta per se ualet, quia succus eius per se nimis fortis esset, nisi cum aliis condimentis temperaretur. Sed tamen si pestilentia, id est schelmo, pecora uexat et occidit, recentes  ramos eiusdem arboris ante ipsa pecora pone, ut odorem eorum capiant; ubi eedem arbores nascuntur, illuc ipsa pecora duci facito, et odor earum per nares ipsorum transeat, et abinde inciperent husten et eicere putredines, que in naribus et in capitibus eorum sunt, et ita pestis que ea uexat euanescet. Sed tamen cauendum est ne eadem pecora quidquam de arboribus illis gustent, ne inde ledantur et doleant.



CAP. XXXIu.---DE SPYNELBAUM  [III, 43].

Spinelbaum magis frigida est quam calida, et largitatem signat, et quamdam felicitatem in natura sua habet  . Et homo, qui hydropicum morbum habet, corticem eiusdem arboris abiiciat et lignum eius, quod interius est, in igne incendat, et inde  cineres faciat, nullis aliis cineribus additis, et easdem cineres in pannum ligatas in purum et bonum  uinum pone, scilicet a mane usque ad mediam diem, et sic sepe ieiunus bibat, et morbum illum in eo swendet [consumit ed.]. Sed qui in splene dolet, de fructu qui in eadem arbore crescit, in puro uino coquat, et per pannum colet, et pransus sepe bibat, et splen eius sanabitur. Et quem uermes in uentre comedunt, et qui stechen in uentre patitur, eundem potum sepe bibat, et melius habebit.



CAP. XXXu.---DE HAGENBUCHA  [III, 44].

Hagenbucha plus frigida est quam calida, et quamdam prosperitatem in natura ostendit  . Accipe autem ramusculos eius cum foliis, cum uirides sunt, et eos in lacte uaccarum aut ouium, et non in lacte caprarum, coque, et tunc eiusdem ramusculis et foliis abiectis, lac idem cum farina aut cum ouis  para, ut comedi possit; et sic mulieres ille, in quibus conceptus perire solet, que tamen steriles non sunt, sed fecunde, id lac hoc modo paratum sepe comedant, et eis ad fecunditatem et ut conceptum retineant multum prodest. Sed et de ramusculis eiusdem arboris cum foliis in aqua coque, et sic balneum fac, et illum qui amens, id est hirnwutig, est, impone, et abrasis capillis eius, lineum pannum in eadem intinguat, et ipso panno sic madefacto et calido caput eius in eodem balneo assidue calefac; et postquam balneum exierit, eum in lectum depone, et tunc de fructu eiusdem arboris in aqua coque, et aqua effusa, eundem fructum coctum et calidum super caput illius pone, et panno simul constringe ut ita obdormiat, et hoc sepe faciat, et melius habebit,  et sensus suos recipiet. Et si quis malas maculas in corpore suo habuerit, de ligno eius, scilicet span [hastulam ed.], sub cortice eius abscide et ad ignem calefac, et eisdem maculis, id est flecken ita calidum superpone, et euanescent  . Sed et homini bonum est et utile, ut de ligno eiusdem arboris apud se semper habeat. Nam hagenbucha et alia ligna, in quibus quedam prosperitates ostenduntur, ut supra dictum, si in aliqua domo in igne ardent, ibi erei spiritus et dyabolice illusiones recedunt et dedignando fugiunt, quia ibi aliquam prosperitatem sentiunt. Et si quis homo circa noctem in silua benachtet aut in meridie quiescere uoluerit, sub hagenbucha et sub umbra eius iaceat, et dormiat, et  maligni spiritus tanto minus illusiones suas et horrores circa eum parabunt. Sed et sub aliis arboribus in quorum natura aliqua prosperitas esse ostenditur, homo iacere et quiescere potest, ad deuitandos dyabolicos horrores, precipue tamen sub hagenbucha.



CAP. XXXuI.---DE WIDA  .

Wida frigida est, et uitia designat, quia pulchra esse uidetur; et hominibus minus utilis est, nisi quod in quibusdam exterioribus rebus ei famulatur,  sed ad nulla medicamenta ualet, nam fructus et succus eius amarus est et ad usus hominis non ualet, quia si quis eam comederet, melancoliam in ipso excitaret et augeret, et eum amarum interius faceret, et sanitatem ac letitiam in eo minueret.



CAP. XXXuII.---DE SALEWIDA  .

Salewida est ac eandem naturam habet quam wida, et ita ad omnia ualet sicut et wida.



CAP. XXXuIII.---DE FOLBAUM.

Folbaum nec rectum calorem nec rectum frigus habet, et ad nullam medicinam ualet, nec ad ullam utilitatem ualet, nec fructus eius; sed est uelut quoddam unkrut absque utilitate.



CAP. XXXIX.---DE FELBAUM.

Felbaum plus frigida est quam calida, nec ad medicamenta  nec ad utilitatem hominis ualet. Et si aliquis homo de fructu eius comederit, eum ledit, et sanitatem eius minuit, quia malos humores et frigus in illo auget, propter inutilitatem que in ipso est.



CAP. XL.---DE ERLIZBAUM. [III, 85.]

Erlizbaum [Cornus ed.] calida est, et calor eius suauis est, et dulcem humiditatem in se habet  . Accipe ergo de cortice et de ligno ac de foliis eius, et in aqua coque, et sic cum eis balneum fac, et qui uirgichtigit est, siue infans, siue iuuenis, siue senex sit, in eo sepe balneet, et eisdem balneis se circumponat, et hoc in estate faciat, cum ipsa arbor uiridis est, et infantem et iuuenem optime ad sanitatem iuuabit, seni autem satis proderit, sed tamen non tantum quantum infanti et iuueni, et sic melius  habebunt  . Et fructus ipsius arboris comestus hominem non ledit, sed tam infirmum quam sanum stomachum purgat et confortat, homini ad sanitatem prodest  .



CAP. XLI.---DE MASCEL  .

Mascel inutilem et nociuum calorem habet, et etiam frigus quod habet inutile est, et lignum et succus aut folia eius inutilia sunt ad omnes usus hominis, et nociua ad sanitatem eius, ac periculosa ad libidinem, quia libidinem in homine excitarent. Et si homo de fructu eius comederet, inde infirmaretur. Sed et nec ignis nec fumus eius ad sanitatem ualet homini.



CAP. XLII.---DE MIRTELBAUM  [III, 46].

 Mirtelbaum plus calida est quam frigida. Et si in homine orfime exsurgant, antequam dirumpantur, folia eius in aqua coque, et ita calida sepe superpone, et euanescent. Quod si orfimas dirumpere uoluerint, de ligno eiusdem arboris ad ignem calefac, et ita calidum in modum crucis eis sepe superpone, et euanescent. Sed si orfime disrupte fuerint, ramusculos et folia eius pulueriza, et ipsum puluerem eis sepe superpone, et exsiccabuntur  . Et si quis ceruiseam parare uoluerit, folia et fructus  ipsius arboris cum ceruisea coquat, et sana erit, et bibentem non ledit.



CAP. XLIII. DE WACHOLDERBAUM  [III, 48].

Wacholderbaum plus calida est quam frigida, et nimietatem signat. Accipe ergo fructum eius, et in aqua coque, et ipsam aquam per pannum cola, et tunc eidem aque mel adde et modicum aceti et liquiricii, et minus de zengebern quam liquiricii, sic et iterum denuo coque, et tunc in sacculum impone, et fac luterdrang, et tam pransus quam ieiunus sepe bibe, et dolorem pectoris aut pulmonis et iecoris mitigat et minuit. Sed et ipsos ramusculos eius uirides accipe et eos in aqua coque, et cum aqua illa balneum fac, ut assum balneum, et in eo sepe balneare, et diuersas et malas febres in te minuit  .



CAP. XLIu.---DE HOLDERBAUM  [III, 48].


Holderbaum magis calida est quam frigida, et ad usum hominis parum ualet, et etiam fructus eius, nisi quod solummodo homini famulatur  . Sed tamen qui gelsucht habet, assum balneum intret, et folia arboris huius super ignitos lapides ponat, et aquam desuper fundat, et tunc etiam zechen eius in purum uinum ponat, ut inde saporem capiat, et sic in eodem balneo modice bibat, et postquam idem balneum exierit, in lectum se collocet ut sudet, et hoc sepe faciat, et sanabitur.



CAP. XLu.---DE MELTZBOUM [III, 49].

Gelbaum [Meltzboum ed.] magis frigida est quam calida et multam uiriditatem habet. Et agonem signat, et nature hominis contraria est, ut si  homo aut de succo aut de fructu eius aliquo modo gustaret, multas contrarietates in se faceret, ita quod etiam calorem stomachi eius euerteret, quod cibos suos aut per nauseam exspueret propter frigus succi huius, et nec ad utilitatem hominis nec pecoris ualet. Nec multum ad medicamenta ualet, sed tantum ad combustionem ignis  . Sed qui orfimas in corpore suo habet, coppim, id est primum erumpentem fructum de gelbaum accipiat, et eas in modico uino contundat, et tertiam eius partem de puluere talpe in puluerem redacte, et hec omnia commisceat, et in patella coquat, et sic unguentum faciat, et cum eo orfimas sepe ungat, antequam rumpantur, et euanescent. Quod si orfime dirupte  fuerint, coppim gelbaum puluerizet, et puluerem istum in fractas orfimas mittat, et siccabuntur.



CAP. XLuI.---DE HARTBROGELBAUM  .

Hartbrogelbaum plus frigida est quam calida, et breuem artem designat, et ad utilitatem hominis parum ualet, quia nec homo inde crescit nec confortatur  nec pascitur. Nec etiam ad medicamenta prodest.



CAP. XLuII.---DE IFFA [III, 50].

Iffa estiuum calorem habet, quia nec multum calidus, nec multum frigidus est, sed temperatus.  Et qui a gicht fatigatur, cum solo ligno eius ignem accendat, et mox ad ignem illum se calefaciat, et gicht ad horam illam cessabit. Sed et qui uirgichtiget est, quod lingua eius in loquendo deficit, folia eiusdem arboris noua et recentia in frigida aqua pone, et illi ad bibendum da, et gicht in lingua eius cessabit, et loquelam recipiet. Et qui freischlich in corpore suo habet, id est selega, eandem aquam cum eisdem foliis ita temperatam sepe bibat, et freyschlich euanescet. Sed qui de solo ligno  eius ignem accendit et cum eo aquam calefacit, et in aqua illa balneum accipit, malignitatem et malam uoluntatem, id est ubelwillekeit, ab eo aufert, beneuolentiam ei tribuit  , et mentem eius letam facit  . Sed et ipsa arbor quamdam prosperitatem in natura sua habet, ita quod erei spiritus per eam fantasmata et iniurias et illusiones suas in iracundia et in multis certaminibus proficere non poterunt.



CAP. XLuIII.---DE HARBAUM [III, 51].

Harbaum estiuum calorem habet. temperatum in se, et audaciam designat  . Et homo qui minutam aut magnam scabiem habet, folia eiusdem arboris cum noua porcina aruina contundat, et tunc simul in patella smeltze [dissoluat ed.], et cum ea  sepe se perungat, et scabies minuetur, et sanabitur. Sed et si quis ramusculos eius cum foliis in aqua coquat, et rutham addat, et saluie plus quam ruthe, et feniculi plus quam saluie, et per pannum colet, et bibat, sepius febres et sordium prauitates in eo purgat, et sanum facit.



CAP. XLIX---DE SCHULBAUM. 

Schulbaum frigida est, et est uelut unkrut, nec ad medicamenta ualet. Sed succus et fructus eius inutilis est ad usum hominis. Nam si homo de semine aut de fructu eius comederet, quasi uenenum illi esset.



CAP. L DE PRUMA [III, 52].

Pruma [Mirica ed.] ualde calida est. Et qui leprosus  est Prumam in manibus terat, et succum exprimat, et succo illo ubi leprosus est sepe liniat, et lepram mitigat, et leuiorem reddit, id est seuffut. Sed et flores eius in butyro uaccarum coquat, et sic unguentum faciat, et sepe cum illo se ungat, et lepra minorabitur. Sed et cui oculi caligant et infirmantur  flores Prymen  tam diu inspiciat. usque dum ipsi oculi sui madidi fiant, scilicet weszern, et tunc etiam ipsos flores super oculos suos ponat, et ita obdormiat, et hoc sepe faciat, et oculos clarificat, et si sani sunt, bonum et sanum est, uel infirmi sunt, bonum et utile est, et sani erunt  .



CAP. LI.---DE AGENBAUM  .

Agenbaum nec rectum calorem nec rectum frigus habet, ut unkrut, ita quod nec succus nec fructus eius ad medicamenta nec ad aliam utilitatem hominis ualet.



CAP. LII.---DE HYFFA  .

Hyffa ualde calida est, et affectionem signat. Et qui in pulmone dolet, hyffen cum foliis contundat, et tunc non coctum mel eis addat, et simul coquat,  et sumac sepe auferat, id est seyme, et sic per pannum colet, et luterdrang inde faciat, et sepe bibat, et putredinem a pulmone eius aufert, et eum purgat et sanat. Sed et qui de solo ligno eius ignem accendit et inde cineres facit, et tunc de cineribus illis lixiuiam parat, et cum ea caput suum sepe lauet, et tunc sanum et firmum erit de bono calore ipsius succi. Sed et si quis in corpore sanus est, et tantum in stomacho infirmatur, de fructu tribulorum, scilicet hanelpeffe, coquat, et sepe comedat, et stomachum purgat, et slim ab eo aufert. Qui autem toto corpore infirmatur, illi coctum non ualet ad comedendum, quia eum in stomacho lederet, quia stomachus eius in eo quasi welk est;  sed si sepe comedere uoluerit crudum et deyck modice comedat, et hoc ei melius est quam coctum aut quam durum et crudum manducet. Qui uero toto corpore sanus est, illum nec crudum nec coctum in commestione ledit.



CAP. LIII---DE SPINIS.  [III, 54].

Spine plus calide quam frigide sunt, et etiam sicce sunt, et frebelkeit assimilantur  . Et homo qui uirgichtiget est, ita quod sensus eius in eo deficiunt et inde amens efficitur, quod uel quia in membris lamet [claudicare incipit ed.], uirides spinas uel ueteres accipiat, et ad ignem ipsas solas incendit, et tunc cum cineribus eorum de puluere gariofilee, id est nelchin, et bis tantum cynamomi ut puluis gariofiles est addat, cocto et puro  melle addito, ita cum uino ut cineres isti puluerem gariofiles tercia parte excedant, et simili modo puluerem cynamomi, et sic luterdranck paret, et ieiunus modice bibat, pransus autem sufficienter sumat,  et hoc sepe faciat, et gicht ab eo cessabit, ita quod sensus suos etiam recipiet, et sanitatem membrorum recuperabit, quia potus iste melior auro est  . Et fructum eius, scilicet slehen, cum melle sulcze [temperet ed.] et ita sepe comede, et gicht in te cessabit. Sed et qui in stomacho infirmatur, slehen in flamma ignis asset, id est brulwe, aut in aqua eas coquat, et sepe comedat, et sordes et slim a stomacho eius aufert, et si nucleos eorum comedit, non nocebit ei  . Et si cancri, et non alii uermes, hominem in corpore suo comedunt, interiores nucleos Spinarum accipiat, et in testa ad ignem exsiccet, et deinde in puluerem redigat, et puluerem illum mittat ubi cancri eum comedunt  , et non alii uermes, et postea etiam paucas guttas uini desuper  fundat, et sic cancri morientur.



CAP. LIu.---DE uITE  [III, 55]

uitis igneum calorem habet et humiditatem, sed ignis ille tam fortis est, quod succum eius in alium modum saporis uertit, quam alie arbores aut quam alie herbe habeant. Unde etiam ille magnus ignis lignum eius ita aridum facit, quod aliis lignis fere dissimilis est. Et uitis est lignum de terra extorsum, et magis ad similitudinem arborum. Et quia terra ante diluuium fragilis aut melmechte fuit, uinum non protulit; cum autem diluuio perfusa et confortata est, uinum produxit, quia terra nunc est ad terram que ante diluuium erat, ut grieszstein ad terram que nunc est.---Sed et cui caro circa dentes putrescit  et cui dentes infirmi sunt, calidas cineres uitis in uinum ponat, uelut lixiuium facere uelit, et tunc cum uino illo dentes et carnem, que circa dentes suos sunt, lauet, et hoc sepe faciat, et caro illa sanabitur, et dentes firmi erunt, quia si etiam dentes eius sani sunt, lotio ista eis proderit, et pulchri fiunt. Et si quis ulcera in corpore suo habuerit aut uulnere percussus fuerit, cum puro et bono uino terciam partem baumolei addat, cum ulcus aut uulnus iam secunda aut tertia die putredinem aut nigredinem ostendit, tunc si ulcus aut uulnus magnum fuerit, predictum oleatum uinum modice calefaciat, et ei lineum pannum intingat, et sic tincto ulcus aut uulnus bewe, usque dum putredo illa imminuatur. Quod si ulcus aut uulnus parum  fuerit, tunc pennam prefato oleato uino ita frigido, et non calefacto, intinguat, et cum penna illa ulcus aut uulnus illud modice purget, dum putredo illa imminuatur  .



CAP. Lu.---DE GICHTBAUM. 


Gichtbaum ualde calida est, et uiriditas ac succus eius per se non ualet, nisi aut aliis herbis aut aliis condimentis addatur, quia si aliis herbis aut aliis condimentis additur, tanto utiliores ad medicamenta ualent et erunt. Arbores de medulla sua uirescunt, sicut et homo de medulla sua, et si medulla arboris lesa fuerit, arbor detrimentum sui sentiet.



CAP. LuI.---DE FUMO  .

Fumus de lignis est humiditas eorum, quia cum ligna in igne incenduntur, humiditas que in ipsis est per fumum egreditur. Et quibusdam fumus lignorum nociuus est et hominem ledit, et oculos eius in carne ulcerosos facit, sed tamen caliginem eis multum inducit.  Nam fumus qui de quercu ascendit, pectus hominis demphet, et eum interius aridum facit; fumus autem de fago hominem non tantum ledit, quantum de quercu, quamuis fumus ille nociuus sit. Fumus quoque de espen carnem circa oculos hominis stringit et caput dolere facit.



CAP. LuII. DE MOSE  .

Cum arbores senescunt, quod interiorem uiriditatem amittere incipiunt; aut si iuuenes sunt, sed tamen aliquo fortuito casu interius debilitantur, uiriditatem et sanitatem, quam interius habere deberent, ad corticem exterius dimittunt, et ita mose in corticibus crescunt, quia interiorem uiriditatem non habent. Et quidem mose quod in quibusdam  arboribus crescit, medicinam in se habet, et quoddam scilicet huiusmodi quod in putri is lignis crescit, fere nullam uim medicine habet, quia putredo, que in fetidis humoribus tectorum ac putridorum lignorum ac lapidum est, erumpunt et in mose crescit, ac ideo fere utilitate caret. Sed et si quis homo de gicht in aliquo membro suo fatigatur, mose quod aut in piro, aut in affaldra, aut in fago nascitur, accipiat, et illi secundum tertiam partem eius interaddat, et simul in aqua modice coquat, et tanc eadem aqua expressa, ita calidum supra membrum in quo gicht fuerit ponat, et hoc sepe faciat, et gicht in eo cessabit. Sed etiam cum aliquis ardorem de ridden patitur, si mose tectorum aut putridorum lignorum super se ponit, interim aliquantum patitur,  breuiter ardorem illum in se sentiet, sed tamen ideo de febre illa, scilicet ridden, non curabitur.



CAP. LuIII.---DE UNGUENTO HILARH  .

Unguentum quod Hilarius  Aegyptius ostendit contra dolorem utriusque lateris, quocumque modo ibi doleat, et contra dolorem pectoris, et contra gicht. Accipe folia persici, et ad pondus eius sysemeram, et ad tertiam partem sysemere accipe basiliam, et secundum pondus basilie accipe plantaginem, et hoc in aqua modice coque, et tunc easdem herbas cum ipsa aqua per pannum fortiter torquendo cola; postea laurinum oleum accipe, et bis tantum ceruini sepi, et ad eius tertiam partem ueterem aruinam, et hec omnia cum predicta aqua modicum in patella sweysze et tunc infrigidari permitte,  et sic unguentum fac, et tunc cum illo eum qui in quolibet latere dolet perunge, aut circa pectus dolens, aut ubi gicht in homine fuerit, ibi cum illo sepe perunge, et melius habebit.



CAP. LIX.---DE SYSEMERA  .

De eo quod dicitur sysemera. Cum sol in uere ad estatem surgit et cum ad hyemen inclinatur, er seyger est, ut uinum, et quamdam albuginem dimittit. De illa ergo sysemera collige quantum potueris, et cui wisza aut herbrado in oculo iam crescit, super eumdem oculum sepe liga, et curabitur. Et ubi uermes carnem hominis comedunt, uel comedere incipiunt, ibi de eadem albugine eris desuper pone, et uermes ulterius non procedunt, sed  moriuntur.



CAP. LX.---CONTRA SCROPHULAS.

Contra orfimas, que nondum disrupte sunt, accipe stercus aliquantulum siccum et durum, quod per egestionem ab homine egreditur, qui sanus et fortis est, siue masculus, siue femina sit, et super lineum pannum illinies, et super orfimas ponas, et tunc super eumdem paniculum lineum ligamen hircino sepo inuncto liga, et sic per tres dies aut per duas et totidem noctes constrictum habeas, et tunc iterum humano stercore renoua, et sic sepe fac, et orfime euanescent. Sed et siccum sanguinem hyrundinis uel siccum iecor uulturis super orfimas sepe pone, et euanescent.



CAP. LXI.---DE PALMA  .


Palma calida est et humida. Homo autem qui pleurisim habet, de cortice, et de ligno, et de foliis eiusdem arboris contundat, et succum exprimat, et in calido uino sepe bibat et curabitur. Sed et fructum eiusdem arboris sepe comedat, et pleurisim in ipso compescit.

Qui autem freneticus est, de ligno et foliis eius in aqua coquat, et ita calida capiti suo circumponat, et hoc sepe faciat, et sensus suos recipiet.

Sed si quis fructum arboris huius coquit, et ita comedit, corpori suo fere tantam uim confert quemadmodum panis; sed eum in pectore facile grauat.



CAP. LXII.---DE PICEA  .

 Picea calida est, et humida. Et si pestilentia pecora  uexat et occidit, recentes rami ante ipsa ponantur, ut odorem eorum capiant, uel pecora sub easdem arbores ducantur, et incipient tussitare et eiicere putredines. Sed tamen cauendum est ne quicquam de arbore ista gustent, ne inde ledantur.



CAP. LXIII.---DE TRIBULO  .

Tribulus ualde calidus est. Et qui de solis cineribus ligni eius lixiuam parat, et cum illa caput suum lauet; si sanum est, sanius et firmius erit. Et qui in corpore sanus est, et tantum in stomacho infirmatur, de fructu tribulorum coquat, et sepe comedat, et stomachum illius purgabit. Qui autem toto corpore infirmatur, fructus iste ad comedendum  non ualet.


 EXPLICIT LIBER III DE ARBORIBUS



INCIPIT TERTIUS  LIBER. DE LAPIDIBUS  PRAEFATIO.

 Omnis lapis ignem et humiditatem in se habet. Sed dyabolus pretiosos lapides abhorret et odit et dedignatur, quia reminiscitur, quod decor eorum in ipsis apparuit, antequam de gloria sibi a Deo data corrueret, et quia etiam quidam pretiosi lapides ab igne gignuntur, in quo ipse penas suas habet. Nam per uoluntatem Dei per ignem uictus est et in ignem corruit  , sicut etiam per ignem Spiritus sancti uincitur, cum homines per primam inspirationem sancti Spiritus de faucibus eius eruuntur. In parte autem Orientis et in partibus illis, ubi nimius ardor solis est, pretiosi lapides et gemme oriuntur. Nam montes, qui in plagis illis sunt, ab ardore solis magnum ardorem habent uelut ignis; sed et flumina que in eisdem partibus fluunt nimio  ardore solis semper feruent; unde cum interdum inundatio fluuiorum illorum eruperit et ad eosdem ardentes montes crescendo ascenderit, cum ipsi montes ab ardore solis ardentes, a fluminibus illis tacti, in aliquibus locis, ubi aqua ignem tangit, aut quam spumam emittunt, id est singelent, uelut ignitum ferrum seu ignitus lapis facit, si aqua super eum fundatur, et ita in loco illo eadem spuma uelut glitten heret, et aut per tres aut per quatuor dies in lapidem durescit. Sed cum inde inundatio aquarum illarum cessauerit, ita quod aque ille iterum ad alueum suum reuertuntur, spume ille,  que in diuersis locis montibus illis adheserunt, ardore solis, secundum diuersas horas diei et secundum temperiem earumdem horarum, exsiccantur: unde etiam secundum temperiem earum horarum diei, colores suos et uires suas accipiunt, et ex siccitate in pretiosos lapides indurati, de locis suis plurimis  uelut squame soluuntur et in arenam cadunt. Sed cum deinde iterum inundatio fluuiorum illorum excreuerit, flumina illa multos de lapidibus illis extollunt et ad alias prouincias ducunt, ubi postmodum ab hominibus reperiuntur. Prefati autem montes tot et tantis gemmis sibi hoc modo innatis, uelut quedam lux diei ibi elucent. Et sic pretiosi lapides ab igne et ab aqua gignuntur; unde etiam ignem et humiditatem in se habent, et etiam  multas uires et multos effectus operum tenent, ita quod plurime operationes cum eis fieri possunt, ista tamen opera que bona et honesta, et utilia homini sunt, non autem opera seductionum, fornicationum, adulteriorum, inimicitiarum, homicidiorum, et similium, que ad uitia tendunt et que homini contraria sunt, quoniam natura eorumdem pretiosorum lapidum queque honesta et utilia querit, et praua et mala hominum respuit, quemadmodum uirtutes uitia abiiciunt, et ut uitia cum uirtutibus operari non possunt. Alii autem lapides sunt, qui de eisdem montibus et de eadem predicta natura  non nascuntur, sed de aliis quibusdam et inutilibus rebus oriuntur, et per quos bona et mala ex natura eorum, permissione Dei, fieri possunt. Nam Deus primum angelum quasi pretiosis lapidibus decorauerat, quos idem Lucifer in speculo Diuinitatis splendere uidens, et inde scientiam accepit, et in eis cognouit quod Deus multa mirabilia facere uoluit tunc mens eius eleuata est, quia decor lapidum   qui in ipso erat in Deo fulgebat, putans quod ipse equalia et plura Deo posset, et ideo splendor eius extinctus est. Sed sicut Deus Adam in meliorem partem recuperauit, sic Deus nec decorem nec uirtutem pretiosorum lapidum istorum perire dimisit, sed uoluit ut in terra essent in honore et benedictione, et ad medicinam.



CAPITULA.

SmaragdusMargarite

I
Iacinctus 	II
Onichinus 	III
Berillus 	IIII
Cardonix  	u
Saphirus 	uI
Sardius 	uII
Topazius 	uIII
Crisolitus 	IX
Iaspis 	X
Prasius 	XI
Calcedonius 	XII
Crisopassus 	XIII
Carbunculus 	XIIII
Ametistus 	Xu
Achates 	XuI
Adamas 	XuII
Magnes 	XuIII
Ligurius 	XIX
Cristallus 	XX

XXI
Berlen 	XXII
Cornelion 	XXIII
Alabastrum 	XXIIII
Calx 	XXu
De ceteris lapidibus, ut marmor, gryeszstein, calgstein, duckstein, wacken, et de similibus 	XXuI.




INCIPIT LIBER QUARTUS.



CAP. I.---DE SMARAGDO.


Smaragdus in mane diei crescit et in ortu solis, cum sol in circulo suo potenter positus est  ad peragendum iter suum, et tunc uiriditas terre et gramina maxime uigent, quia er tunc adhuc frigidus est et sol iam calidus; et tunc herbe uiriditatem tam fortiter sugunt, ut agnus qui lac sugit, ita quod estus diei uix ad hoc sufficit ut uiriditatem diei illius coquat et nutriat quatenus fertiles fiat ad producendum fructus. Et ideo smaragdus fortis est contra omnes debilitates et infirmitates hominis, quia sol eum parat et quia omnis materia eius de uiriditate eris est. Unde qui in corde, aut in stomacho, aut in latere dolet, smaragdum apud se habeat, ut caro corporis sui ab illo incalescat,  et melius habebit. Sed si pestes ille in eo ita inundent quod a procella sua se continere non possunt, tunc homo ille smaragdum mox in os suum ponat, ut de saliua eius madidus fiat et ita, ut ipsam saliuam de lapide illo calefactam, et corpus suum sepe inducat et emittat, et repentine inundationes pestium illarum absque dubio cessabunt. Et si quis de caduco morbo fatigatus cadit, cum ita prostratus iaceat, smaragdum in os eius pone, et spiritus eius reuiuiscit; et postquam ille surrexerit et postquam eumdem lapidem ex ore suo abstulerit, eum attente aspiciat et dicat: »Sicut spiritus Domini repleuit orbem terrarum, sic domum corporis mei sua gratia repleat ne ea unquam moueri possit;« et sic  etiam per nouem sequentes dies in mane diei faciat, et curabitur. Sed et eumdem lapidem semper apud se habeat, et eum cottidie in mane diei inspiciat, et interim, dum eum inspicit, predicta uerba dicat, et sanabitur. Et qui in capite ualde dolet, eum ad os suum teneat et spiramine suo calefaciat, ita ut de eodem spiramine madidus fiat, et sic madido tympora et frontem suum liniat, et deinde in os suum ponat, et ita eum per breuem horam in ore teneat et melius habebit. Et qui etiam plurimum flecma et plurimam saliuam in se habet, bonum uinum calefaciat, et tunc lineum pannum super uasculum aliquod ponat, et super pannum illum smaragdum, et uinum ita calidum super eundem lapidem fundat, ut ipsum uinum per pannum  transeat, et hoc iterum et iterum faciat, uelut ille qui lixiuiam parat, et tunc cum illo uino et cum farina fabarum, et eam sepe comedat, atque idem uinum sic paratum sepe bibat, et cerebrum illius purgat, et flecma et saliuam in eo minuit. Et si quem uermes comedunt, super ulcus lineum pannum ponat, et desuper smaragdum et super alios panniculos liget, uelut ille qui cocturam operat, et hoc propterea faciat, ut idem lapis ita in calescat, et sic per tres dies faciat, et uermes morientur.



CAP. II.---DE IACINCTO.

Iacinctus in prima hora diei ab igne oritur, cum er mites illos calores habet; et plus ereus est quam ignitus, et ideo etiam erem sentit et calorem  suum aliquando secundum erem habet; et tamen etiam igneus est, quia ab igne gignitur. Et homo qui caliginem in oculis patitur, aut cui oculi turbidi sunt aut swerent, iachant ad solem teneat, et ille statim reminiscitur quia de igne genitus est, et cito incalescit, et mox in saliua eum parum permade, et ita oculis citissime apponat, ut inde calefiat, et sic sepe faciat, et oculi clarificabuntur et sani erunt. Et si quis per fantasmata aut per magica uerba bezaubert est, ita quod amens efficitur, accipe siligineum panem calidum, et eum in superiori crusta in modum crucis scinde, non tamen eum per totum frangens, et lapidem istum per scissuram istam deorsum trahe et dic: »Deus, qui omnem pretiositatem lapidum de dyabolo abiecit,  cum preceptum eius transgressus est, de te, N., omnia fantasmata et omnia magica uerba abiiciat, et de te dolorem amentie huius absoluat.« Et iterum eumdem lapidem per calidum panem illum transuersum trahens, dic: »Sicut splendor quem dyabolus in se habuit propter transgressionem suam ab eo ablatus est, sic etiam hec amentia que N. per diuersas fantasias et per diuersa magica fatigat, a te auferatur et a te deficiat;« et eumdem panem circa scissuram illam, per quam iachant traxisti, illi qui dolet ad comedendum dabis. Quod si ille siligineum panem per debilitatem corporis comedere non poterit, tunc azymum panem calidum, id est der brot cum iacincto et prefatis uerbis benedices, ut predictum est, et ipsi ad comedendum  tribues. Sed etiam eumdem ad modum crucis per omnes calidos cibos quos ille comesturus est trahes, scilicet per carnes, per warmuse, et per reliquos cibos eius, et ipsos, cum cruces in eis facis, cum prefatis uerbis benedices, et hoc sepe facies, et curabitur. Sed et qui in corde dolet, cum iacincto signum crucis super cor suum faciat, et predicta uerba dicat, et melius habebit.



CAP. III.---DE ONYCHINO.

Onychinus calidus est, et circa tertiam horam diei in spissa nube crescit, cum sol ualde ardet, et cum tamen diuerse nubes super solem ascendant, ita quod sol per inundationem aquarum per eas apparere non potest; nec ipse magnum ardorem ignis habet,  sed calorem eris tenet et radice solis oritur, atque de diuersis nubibus conglutinatur. Ideo magnam uirtutem contra infirmita es habet que de ere oriuntur. Et cui oculi caligant, uel aliquo modo, scilicet de augswern, infirmantur, in uas eneum uel cupreum uel in calibineum purum et bonum uinum ponat, onychinum in illud uinum ponat, et in eo aut per quindecim aut per triginta dies beysze, et tunc lapidem istum auferat, et idem uinum in uase illo relinquat, et per singulas noctes eodem uino oculos suos modice tangat, et clarificabuntur, et sani erunt. Sed et qui in corde dolet aut in latere, onychinum in manibus suis uel ad cutem corporis sui calefaciat, et etiam uinum iterum ad ignem uasculo calefaciat, et tunc idem uas de igne auferat,  et onychinum super fumigans uinum illud teneat, ut sudor de eo egrediens uino illi commisceatur, et deinde eum in idem uinum calidum ponat, et illud mox ita bibat, et calor cordis et lateris cessabit.

Et qui in stomacho dolet uinum cum onychino, ut predictum est, paret, et tunc cum eodem uino et cum ouis gallinarum et farinula suffen faciat, et hoc sepe faciat et comedat, et stomachum eius purgabit, et sanat. Sed et qui in splene dolet. hircinas uel iuuenes ouinas carnes coquat, et coctas in uino et cum onychino, ut supradictum est, parato intinctas comedat, uelut aliquis cibus in aceto intingi solet, et hec sepe faciat, et splen sanabitur, et amplius intumescet. Et qui fortes fiber habet, onychinum  per quinque dies in acetum ponat, e tunc ablato cum eodem aceto omnes cibos suos temperet et condiat, et eos ita comedat, et fiber cessabit et leuiter euanescet, quia bonus calor onychini, calori aceti commistus, noxios humores de quibus febres oriuntur fugat. Sed et si tristitia oppressus es, eum attente inspice, et eum etiam mox in os tuum pone, et oppressio mentis tue cessabit. Quod si etiam schelmo boues infestat et occidit, aquam ad ignem in uase calefac, et de igne ablata, onychinum super eamdem fumigatam aquam tene, ut sudor de eo exiens illi commisceatur, et tunc eum in aquam illam per tres dies pone, et deinde ablato, eamdem aquam bobus ad potandum sepe tribue, et pabulum eorum cum ipsa aqua asperge, atque furfures  cum eadem aqua commisce, et eis ad comedendum propone, et hoc sepe fac, et melius habebunt.



CAP. Iu.---DE BERYLLO.

Beryllus calidus est, et per singulos dies inter tertiam horam diei et inter mediam diem crescit de spuma aque, cum sol ipsam fortiter incendit; et uis eius magis de ere et de aqua est quam de igne, sed tamen aliquantulum igneus. Et si quis homo uenenum iam comedit aut bibit, mox de beryllo in queckbronen aut in aliam aquam modice schabe, et statim bibat, et sic per quinque dies faciat, semel in die ieiunus bibens, et uenenum aut per nauseam spumabit, aut per eum in posterioribus  transibit. Et qui eum apud se semper habet, et sepe in manu sua tenet, et sepe inspicit, cum aliis hominibus faciliter non certat, nec stridig est, sed tranquillus manet.



CAP. u.---DE SARDONICE.

Sardonix calidus est, et per singulos dies crescit, cum sexta hora iam defecit, et cum linea una none hore diei transiit; et tunc de puro sole fouetur, cum sol in puritate sua lucet, quia er tunc infrigescere incipit, et ideo magis de igne quam de ere aut quam de aqua est; et ualidas uires in natura sua habet, et quinque sensibus hominis aliquam uirtutem tribuit, et eis est quoddam remedium, quia in puritate solis nascitur, cum nulla fetiditas in claritate solis apparet. Nam cum homo  eum apud se ad nudam cutem suam ponat, et etiam ori suo sepe imponat, ita quod spiramen eius illum tangat, eum ipsum extra emittit se, et tunc eum in se tollit, et tunc ex hoc intellectus, et scientia, et omnes sensus corporis sui confortantur, et ita ab eodem homine magna ira, et stultitia, et indisciplinatio auferuntur, et dyabolus propter munditiam hanc odit et fugit. Et si uir aut mulier de natura in gestu carnis fortiter ardet, tunc sardonicem ad lanchen suos ponat, femina autem super umbilicum suum, et de libidine illa remedium habebunt. Sed et cum quilibet homo acutam sucht habet, et postquam de ea sudauerit melius se habendo, mox eumdem lapidem in annulo imponat digito suo, et denuo in sucht non cadit.



CAP. uI.---DE SAPPHIRO.


Sapphirus calidus est; secundum tempus meridianum crescit  , cum sol in ardore suo tam fortiter ardet quod er aliquantum de ardore eius obstruatur, et tunc splendor solis de nimio ardore, quem tunc habet, erem ita transuerberat, quod idem splendor tunc tam pleniter non apparet ut tunc facit cum era liquantum temperatus est; et ideo etiam turbidus est, et etiam magis igneus, quam ereus aut quam aquosus; et plenam caritatem sapientie designat. Et homo qui uell in oculo habet, sapphirum in manu sua teneat, et eum in ipsa siue igne calefaciat, et uell in oculo suo cum lapide madido tangat, et sic per tres dies in mane et in nocte faciat, et uell  minorabitur, et euanescet. Et si alicui oculi pre dolore rubent et seregent, aut cui caligant, sapphirum ieiunus in os suum ponat, et de saliua oris sui madidus fiat, et tunc de eadem saliua qua idem lapis madefactus est digito accipiat, et oculos suos circumliniat, ita quod etiam oculos interius tangat, et sanabuntur, et clari erunt. Sed et homo qui totus uirgichtiget est, ita quod in capite et in reliquo corpore suo per nimiam oppressionem patientiam habere non potest, eumdem lapidem in os suum ponat, et gicht in eo cessabit.

Homo quoque qui bonum intellectum et bonam scientiam habere desiderat, sapphirum in mane diei, cottidie cum de lecto surgit, ieiunus in os suum ponat, et eum ita per breuem horam, scilicet tam  diu in ore teneat dum de saliua qua ille madefactus est sufficienter in se trahat, ac eum deinde de ore suo tollat, et modicum uini teneat ad ignem et in uasculo calefaciat, atque ipsum in fumum eiusdem uini teneat, ut inde sudando madefiat, et sic lingua sua de humiditate illius linguat, ac etiam de eodem uino saliuam, de qua idem lapis incaluit, in uentrem illius hominis ducit, et sic ille purum intellectum et puram scientiam habebit, et etiam stomachus eius ex hoc sanus erit. Sed et qui stultus est, ita quod omnis scientia in eo deficit, sed tamen prudens esse uellet et prudens esse non potest, nec post maliciam respicit, nec  se ad eam extendit, iste linguam sapphiro ieiunus sepe ungat, quod calor et uirtus cum calida humiditate saliue noxios humores qui intellectum hominis opprimunt fugant, et sic homo bonum intellectum capit. Et qui in ira ualde mouetur, sapphirum in os suum mox ponat, et ita exstinguetur, et ab eo cessabit. Quod si lapis iste in purissimum, scilicet gebrant golt, annulum, absque blech mal positus est, et si etiam sub eodem lapide nichil aliud est, quam aurum, tunc homo eumdem absque blechmal, in quem lapis iste positus est, in os suum pro medicina ponat, et ei non oberit; si autem quidquam aliud ibi est quam aurum, tunc non ualet, et eum in os suum non ponat, quia diuersitas ibi in annulo est.

Et si aliquis homo in maligno spiritu possessus  est, alius homo faciat sapphirum in terram poni, et terram illam in corio sue, et ita ad collum illius suspende et dic: »O tu, turpissime spiritus, ab hoc homine festinanter recede, sicut in primo casu tuo gloria splendoris tui a te citissime cecidit;« et malignus ipse spiritus multum torquebitur, et ab eodem homine recedet, nisi acerrimus et nequissimus spiritus sit: et melius habebit. Quod si etiam dyabolus uirum aliquem ad amorem alicuius femine instigauerit, ita quod, absque magicis et absque inuocationibus demonum, in amorem illius insanire inceperit, et si mulieri hoc molestum fuerit, ipsa modicum uini super sapphirum ter fundat, et totiens dicat: »Ego uinum hoc in ardentibus uiribus super te fundo, sicut Deus splendorem tuum,  preuaricante angelo, abstraxit, ut ita amorem libidinis ardentis uiri huius de me abstrahas.« Quod si femina illa hoc facere noluerit, alius homo, cui amor ille molestus est, pro ipsa idem faciat, et uiro illo, ieiuno aut pranso, et aut scienti aut ignoranti, per tres dies aut plures, ad bibendum det. Sed si etiam femina in amore alicuius uiri ardet, et uiro hoc molestum est, ipse eedem femine cum uino et sapphiro faciat, ut predictum est, incensus amor ille cessabit.



CAP. uII.---DE SARDIO.

Sardius post meridiem crescit inundatione pluuiarum, cum folia laubrorum arborum in autumpnali tempore destruuntur, scilicet dum  sol ualde calidus est et er frigidus, et sol illum in rubedine sua fouet. Et ideo ipse de ere et de aqua purus est, et in bona temperie caloris bene temperatus, et uirtute sua aduersitates pestilentie auertit. Quod si homo de pluribus pestibus et infirmitatibus in capite dolet, ita quod inde uelut amens efficitur, sardium aut in pilleo, aut in panno, aut in corio super uerticem eius liget, et dicat: »Sicut Deus primum angelum in abissum deiecit, ita insaniam hanc de te N, abscidat et bonam scientiam mihi reddat,« et curabitur. Et cui auditus aliqua infirmitate obduratus est, ipsum lapidem puro uino intingat, et madidum  gracili lineo panno imponat, et surde auri infigat, et gracillimum werck exterius super panno illo imponat, et calor eius in ipsam aurem intret, et hoc sepe faciat, et auditum recipiet.

Sed et qui gelsucht habet, simili modo in nocte cum urina et sardio, ut prefatum est, faciat, et predicta uerba dicat, et hoc per tres noctes faciat, et curabitur. Et si aliqua mulier pregnans cum dolore oppressa non poterit, sardium circa ambas lenden eius striche et dic: »Sicut tu, lapis, iussione Dei in primo angelo fulsisti, sic tu, infans, procede fulgens homo et manens in Deo,« et statim eumdem lapidem ad exitum infantis tene, scilicet ad muliebre membrum, et die: »Aperite uos, uie et porta, in apparitione illa qua Christus Deus  et homo apparuit et claustra inferni aperuit, ita et tu infans ad portam istam exeas absque morte tua et absque morte matris tue.« Et tunc etiam eumdem lapidem in cingulum liga, et ipso cingulo et eodem lapide eam ita circumcinge, et curabitur.



CAP. uIII.---DE TOPAZIO.

Topazius circa nonam horam diei crescit in ardore solis, cum iam fere ante nonam horam est, quia sol de calore diei et diuerso ere tunc purissimus est et calidus, atque modicum eris et aque in se habet, et clarus est, et illa claritudo assimilatur aque, atque color eius auro similior est quam gelo, calori et ueneno, id est uirgibuisse ac seichmisse resistit, nec ea patitur, sicut nec mare nec ullas prauitates in se pati potest. Nam si in  pane aut in carne, aut in pisce, aut in aliquo cibo, aut in aqua, aut in uino, seu in aliquo potu uenenum est, et si topazius ibi prope et presens est, statim swadet, uelut mare schumet, cum feditas in ipso est. Et ideo cum homo comedit et bibit, topazium in digito iuxta cibum et potum teneat, et eum sepe inspiciat, etsi illi in cibo aut in potu uenenum est, statim sudat.

Sed et qui in oculis caligat, topazium per tres dies et noctes in purum uinum ponat, et tunc ad noctem, cum dormitum uadit, cum topazio ita madido oculos suos bestriche, sic quod etiam liquor ille oculos interius modice tangat, et ipso lapide ablato, uinum illud per quinque dies seruare potest, et  quoties deinde ad noctem oculis suis bestrichen uult, eumdem lapidem in prefato uino intingat, et ita madido oculos, ut prefatum est, circumliniat; et hoc sepe faciat, semper uinum per quinque dies cum topazio renouando, et oculos uelut optimum collyrium clarificat. Et si aliquis homo febres, id est fiber, habet, cum topazio inque molli pane tres modicas fossas faciat, et purum uinum in illas fundat. et si uinum illud euanescit, aliud uinum de nouo infundat, et faciem suam in eodem uino quod fossis illis infudit, uelut in speculo consideret et dicat: »Ego inspicio me, quasi in speculo illo cherubin et seraphin Deum aspiciunt, ita quod has febres de  me abiiciat;« et ita ille sepe faciat, et sanabitur. Et qui leprosus est, laterem ualde calefaciat, et paleas, id est spru auene desuper ponat ut fumigent, id est demphe, et topazium super fumum illum, id est damph, teneat, ut sudet, et sudorem illum super locum lepre striche; et cum hoc fecerit, baumoleum accipiat, et ei tertiam partem de succo uiole commisceat, et locum lepre qui sudore topazii tinctus est cum eodem oleo ungat, et sepe faciat, et lepra illa rumpetur, et homo ille melius habebit, nisi mors eius sit. Et qui in splene dolet, aut qui putredines interius habet, quasi in corpore suo interius putrescat, topazium in rectum morach  per quinque dies ponat, et deinde topazium auferat, et uinum illud feruere faciat, ut fumiget, et ipsum  topazium super fumum illum teneat ut sudet, ita quod sudor eius uino illi commisceatur, et tunc etiam ipsum lapidem in idem calefactum uinum per breuem horam ponat, et eum tunc auferat, atque cum uino illo aut suffen aut iussal absque sagimine paret, et illud sepe faciat, et sorbeat, et splen eius sanabitur, et putredo eius interior minuetur. Sed et per singulos dies in mane diei, topazium super cor tuum pone, et dic: »Deus, qui super omnia et in omnibus magnificatus est, in honore suo me non abiiciat, sed in benedictione me conseruet, confirmet et constituat;« et quandiu hoc feceris, malum abhorret te. Nam a Deo fortissimus lapis topazius uirtutem hanc habet quod in declinatione solis crescit, quod contumelias ab homine declinare  facit.



CAP. IX.---DE CHRYSOLITHO  .

Chrysolithus de ardore solis et de humiditate eris post meridiem ad nonam horam diei crescit, et fere quasi uitalem uirtutem in se habet, ita ut si iaceret circa pullum ouis aut bestie, cum iam nascitur, de uirtute eius ita confortatur, quod iam ante tempus suum abire inciperet. Et homo qui fiber habet, uinum calefaciat, et chrysolithum super fumum eiusdem uini habeat, et sudor eius uino illi commisceatur, ut uinum illud ita calidum bibat, atque eumdem lapidem per modicam horam in os suum ponat, et sic sepe faciat, et melius habebit. Et qui in corde dolet, ipsum lapidem baumoleo  intingat, et tunc ita oleo intinctum super locum ubi dolet striche, et melius habebit. Et idem lapis scientiam in homine firmat, qui eum apud se habeat, ita ut qui bonam scientiam et bonam artem habet, ipsum lapidem super cor suum ponat, et quandiu ibi iacet, scientia et bona ars in eo non deficit. Nam chrysolithus de septem horis diei quasdam uirtutes habet, ut etiam in eisdem. Sed et erei spiritus eumdem lapidem aliquantulum abhorrent.



CAP. X.---DE IASPIDE  .

Iaspis crescit, cum sol post nonam horam diei iam ad occasum inclinatur, et de igne solis fouetur;  sed tamen magis de ere quam de aqua uel de igne, et ideo etiam diuersum calorem habet, quia cum sol post nonam horam ad occasum inclinatur, calor solis iam nube sepe uarius apparet. Homo autem qui in aure surdus est, iaspidem ad os porrigat, et calido spiramine suo in eum exspiret, quatenus ex hoc calidus et humidus fiat; et mox ita in aurem proponat, et gracile werck super lapidem illum ponat, et ita aurem concludat, quatenus calor eiusdem lapidis in aure illa transeat; et quomodo lapis iste de uiridi ere crescit, etiam uarias infirmitates humorum soluit, et ita ille auditum recipiet. Et qui nasebosz ualde habet, iaspidem ad os ponat, et calido spiramine suo eum inspiret, et calidus et humidus fiat, et ita eum in foramina narium  figat, et nares manu comprimat, ut calor eius in caput intret, et humores capitis tanto citius et lenius soluuntur, et melius habebit.

Et cui in corde aut in lenden, aut in alio quocunque membro hominis tempestates humorum, id est gicht, insurgunt, iaspidem super locum illum ponat et premat usque dum ibi incalescat, et gicht cessabit, quoniam bonus calor et bona uirtus iniuste calidos frigidos humores illos sanat et sedat. Et cum fulgura et tonitrua apparent in somnis, bonum est ut homo iaspidem apud se habeat, quia fantasie et gedrognuze eum tunc fugiunt et dimittunt. Et cum mulier infantem parit, ab illa hora cumeum iam gignit, per omnes dies eiusdem knicbeke kindbette?  iaspidem in manu sua habeat, ut  maligni erei spiritus tanto minus eam et infantem interim nocere poterunt, quia lingua antiqui serpentis extendit se ad sudorem infantis de uulua matris egredientis; et ideo tam infanti quam matri eo tempore insidiatur. Sed et si serpens in aliquo loco flatum suum emittit, ibi iaspidem pone, et flatus illius ita debilitatur quod minus nociuus erit, et quod ibidem flare serpens desistit.



CAP. XI.---DE PRASIO.

Prasius crescit, cum sol radios suos circa uesperas a superioribus terre subtrahit et cum ros iam appropinquat, et quod sol paulatim super lapidem prefati montis cadit et eum fortiter incendit, et ita de ardore solis et de humiditate eris et aque  ac de uiriditate roris prasius ibi nascitur. Qui ardentem fiber habet, prasium in modico siligineo pane deicht inuoluat, et ita inuolutum in panno liget, et sic per tres dies et noctes, super umbilicum suum eum ligatum habeat, et fiber ab eo cessabit. Sed et qui in casu aut ictu alicubi in corpore suo contritus, ueterem aruinam accipiat, et ei saluiam et reynefanem equali pondere commisceat, et his prasium imprimat, et tunc ad solem aut ad ignem ita calefaciat, et sic omnia hec cum eodem lapide commixta ita calida super locum ubi dolet ponat, et melius habebit.



CAP. XII.---DE CALCEDONIO.

Calcedonius cum sol post uesperas iam pene subtractus est, crescit, cum etiam er adhuc aliquantum  calidus est. Et ideo ipse plus de ere quam de sole calorem trahit, et bonas uires habet. Et si lapis iste ab aliquo homine portatur, sic eum apud se habeat, ut cutem eius tangat, ita quod etiam super aliquam uenam corporis eius positus sit, et uena illa et sanguis qui calorem et uirtutem eius recipiunt, uires illas ceteris uenis et reliquo sanguini deferunt. Et sic lapis ille infirmitates ab homine auertit, et fortissimam mentem contra iracundiam ei tribuit, ita quod tam mansuetus in moribus erit quod fere nullus homo inuenire poterit unde iuste in ira prouocatus ipsum per iniustitiam ledere ualeat. Et qui constantem modum ad loquendum habere uoluerit, et sapienter ea proferre que loquitur, calcedonium in manu sua teneat, et eum  spiramine suo calefaciat, ut etiam madidus inde fiat, et tunc cum lingua sua lingat, et constantius hominibus loqui poterit.



CAP. XIII.---DE CHRYSOPRASO.

Crisopassus  illa hora crescit, cum sol se iam totum subtrahit, et tunc er et aqua magis turbidum et grunfar colorem habet. Et ideo lapis iste nocturnam uim habet, cum luna de sole fortissima est, scilicet cum media est, et nondum plena est; et etiam magnas uires in temperato et equali calore est, ita quod nimis calidus non est, sed temperatus. Et in quocunque membro hominem gicht fatigat, ille super nudam cutem suam crisopassum ponat, et gicht cessabit. Et si quis homo ualde irascitur, idem lapis ad guttur illius tam diu ponatur  dum incalescat, et illa uerba ire proferre non poterit usque dum ira eius quiescat. Sed in quocunque loco idem lapis est, ubi mortiferum uenenum est, uires suas amittit, ita quod absque uiribus uelut aqua debile fit, id est unkrefftig, et quod calorem suum in debilitatem mittat, et ita minus nociuum erit. Homo autem caducum morbum habens crisopassum apud se semper habeat, et nocturna pestis, scilicet caducus morbus, eum minus ledet, quia erei spiritus circa eum irrisionem hanc interim parare non poterunt, quin ex ore suo spumam dolens eiciat. Et si aliquis homo a dyabulo possessus est, modicum aque super eum funde, et dic: »Ego, o aqua, super istum lapidem in uirtute illa te fundo,  qua Deus solem cum currente luna fecit;« et aquam istam illi possesso ad bibendum dabis quocunque modo poteris, quoniam inuitus eam bibit; et tota die illa dyabulus in eo torquebitur, et debilior in eo erit, nec uires suas tunc in eo ostendit, ut prius fecit; et sic per quinque dies fac; in quinta autem die, cum eadem aqua super ipsum modicum tortellum para, uelut der broit, et quocunque modo poteris illi ad comedendum dabis; et si acer demon non est, ab homine illo recedet. Et hoc modo cognoscendum est, utrum ereus, lenis an amarus demon sit. Nam si homo libenter ridet, et si homines beneuole, id est holtselich, uidet, et si interdum dentibus frendit, id est griszgramet, ibi ereus spiritus lenis est. Si autem homo ille inuitus loquitur et si  libenter obmutescit, et si non libenter ridet, et si manibus fortiter krymet, et spumas ex ore eicit, ille amarus et acer demon est, et ad amarum demonem illum expellendum lapis iste non multum prodest, quia demon ille amarus et acer, sed tamen eum in homine illo torquet, et eum debilem reddit. Et iste alio modo expellendus erit, cum Deus uoluerit.



CAP. XIu.---DE CARBUNCULO.

Carbunculus in eclipsi lune crescit. Nam cum iam in tedio est, uelut deficere uelit, quia interdum se deficere ostendit, cum diuina iussione aut famem, aut pestilentiam, aut mutationes regnorum fieri ostendat, et tunc sol omnes uires suas in firmamentum mergit, et lunam calore suo fouet et eam igne suo suscitat et erigit, et eam iterum  splendere facit, que linguam suam in os alterius ponit, ut illam a morte exsuscitet que iam mortua est; et tunc in illa hora carbunculus nascitur; et ideo de igne solis in incremento lune, splendorem habet, ita quod magis in nocte quam in die lucet, et ita crescit usque dum calor solis eum eicit. Et quia eclipsis lune raro est, lapis iste etiam rarus est, et uirtus eius rara est, et timenda ita, quod multo timore et sollicitudine exercenda est. Nam si sucht, aut riddo, que fiber, aut gicht, aut alia quelibet infirmitas hominem inuaserit, in mutatione humorum eius, carbunculum circa mediam noctem, quia uirtus eius tunc precipue uiget, super umbilicum dolentis pone, ut non diutius super umbilicum eius dimittas quam homo ille aliquantulum ab eo calefactum  senserit, et eum mox auferas, quoniam uirtus eius tunc hominem illum et omnia uiscera eius pertransiuit plus quam ulla medicina ullorum unguentorum facere posset. Nam statim ut homo ille uel modicam motionem in corpore suo senserit, carbunculum ab eo auferes, quia si eum super umbilicum eius tunc diutius iacere permiseris, uirtus eius totum corpus illius pertransit, ita quod arescet. Et sic lapis iste quaslibet pestes ab homine depellit et compescit. Et si quis in capite dolet, carbunculum super uerticem suum per breuem horam ponat, scilicet tam diu quod caro eius ab illo ibi incalescat, et statim auferat, quoniam uirtus eiusdem lapidis caput illius citius et plus pertransiuit,  quam pretiosissimum unguentum, uel quam balsamum faciat, et sic in capite melius habebit. Sed et si eumdem lapidem ad uestes seu ad alias quaslibet res ponis, diu durare possunt, et difficiliter putrescunt. Et in quocunque loco carbunculus est, ibi eri spiritus fantasmata sua ad plenum perficere non possunt, quia eum fugiunt et ab eo declinant.



CAP. Xu.---DE AMETHYSTO  .

Amethystus crescit cum sol circulum suum ostendit quasi coronatus sit, et hoc facit cum aliquam mutationem in uestimento Domini, scilicet in Ecclesia, fieri presignat. Et cum crescit ut flius, et  ideo multi sunt. Et calidus et igneus est, et aliquantum ereus est, quia tempore illo cum sol circulum suum ostendit, ut prefatum est, er aliquantum tepidus est. Homo autem qui maculas in facie sua habet, amethystum saliua sua madidum faciat, et ita madido maculas bestriche; et etiam ad ignem aquam calefaciat, et eumdem lapidem super ipsam aquam teneat, et sudor de eo egrediens aqua illi commisceatur, et tunc eum etiam in ipsam aquam ponat, atque cum eadem aqua faciem suam lauet, et hoc sepe faciat, et lenem cutem ac pulchrum colorem in facie habebit. Sed si homo recente tumore alicubi in corpore suo intumuit, eumdem lapidem saliua sua madidum faciat, et ita madido loco tumoris ubique tangat, et tumor ille minorabitur et euanescet.  Et ubi aranea hominem in corpore suo fixerit, ipsum lapidem super fixuram striche, et curabitur. Sed et serpens et uipera, id est nater, eumdem lapidem fugiunt, et locum deuitant, ubi eum esse sciunt.



CAP. XuI.---DE ACHATE.

Achates de quadam arena aque nascitur, ab oriente usque ad meridiem extenditur, et calidus et igneus est. Sed tamen maiorem uim de ere et de aqua habet quam de igne. Nam cum aqua illa minorabitur ubi ita arena sine aqua apparet, tunc quedam pars eiusdem arene de ardore solis et de puritate eris perfunditur, ita quod in lapidem fulgescit. Sed cum deinde inundatio aquarum excreuerit, ipsum lapidem de arena tollit et ad alias terras ducit. Et si aranea aut alius uermis uenenum suum  super hominem fudit, ita tamen, quod in corpus illius non intrat, achatem ad solem aut super ignitum laterem fortiter calefaciat, et ita calidum super locum doloris ponat, et ipse lapis uenenum illud aufert; et deinde iterum de eodem modo calefaciat, atque eum super fumum calide aque teneat, ut sudor eius aque illi commisceatur, et tunc eum in aquam illam per breuem horam ponat, et tunc lineum pannum ipsi aque intingat, atque locum corporis sui ubi fixura aranee est aut ubi aliud uenenum desuper fusum est, cum eodem panno berre, et curabitur.

Et si quis homo lapidem istum secum portat, eum ad nudam cutem suam ponat ut ita incalescat, et  natura eius hominem illum idoneum facit et sensatum, atque prudentem in sermone, quia de igne et de ere atque de aqua nascitur. Nam sicut aliqua mala herba que ad cutem hominis ponitur ibi interdum pustulam aut ulcus exsurgere facit, sic etiam quidam pretiosi lapides, ad cutem hominis positi, eum sanum et sensatum sua uirtute faciunt. Et homo qui caducum morbum habet et qui lunaticus est, achatem ad cutem suam positum semper habeat, et deinde melius habebit. Nam homines cum infirmitatibus istis multoties nascuntur, etiam de superfluitate malorum humorum et pestium eas sibi attrahunt. Et qui caducum morbum habet, achatem  per tres dies in aqua ponat, cum iam luna plena est, et in quarta die eum auferat, et aquam illam modice coquat, ita ut non ferueat, et eam sic seruet atque cum ea coquat omnes cibos quos interim comedit, dum luna tota decrescat; ac quidquam interim biberit, siue uinum, siue aquam, sic achatem imponat ei, et sic bibat, et sic per decem menses faciat, et curabitur, nisi Deus non uelit. Sed et qui lunaticus est, ante triduum cum tempus insanie sue instare cognouerit, eumdem lapidem per tres dies in aqua ponat, et in quarta die eum auferat, et tunc aquam illam modice calefaciat, atque omnes cibos, quos interim comedit, dum in amentia est, cum ea coquat, ac eum in omnem potum suum interim ponat, et desuper bibat, et sic per quinque  menses faciat, et sensum suum et sanitatem recipiet, nisi Deus prohibeat. Nam cum per uirtutem eiusdem lapidis modice calefacta aqua suscitatus  , ne per feruorem illius infirmetur, cibi eiusdem hominis cum ipsa aqua condiantur, et potus illius eodem modo, ut prefatum est, et ita per uirtutem eorumdem temperamentorum, et in uirtute Dei, humores, qui insaniam illi inferunt, sedantur. Sed et per singulas noctes, antequam homo in lectum suum se collocet, achatem in aperto per longitudinem domus sue ferat et deinde per latitudinem eiusdem domus, in modum crucis, et fures per uoluntates suas exercere et proficere minus preualebunt, et in furando minus habebunt.



CAP. XuII.---DE ADAMANTE  .


Adamas calidus est, de quibusdam montibus meridiane plage nascitur qui sunt quasi legechte [leymechte?] et uelut quedam cristallus glasechte, et ex eadem leym quoddam gedosze quasi cor aliquando oritur magne fortitudinis. Et quia forte et durum est, antequam magnum fiat, ipsa leym eiusdem montis circa positum scinditur, et ita uelut in aquam cadit in modum et ad magnitudinem krisolo, sed postea in eodem loco eiusdem leym debilior priori est. Et cum deinde aliqua inundatio fluuiorum excreuerit, illum lapidem ad alias prouincias educit. Et quidam homines sunt, qui ex natura sua et per diabolicam malitiosi sunt, et ob hoc libenter tacent, sed cum loquuntur, et acrem uisum habent, ac interdum  mentem suam fere excedunt, uelut insania ducantur, et iterum cito ad se redeunt; isti sepe uel semper adamantem in os suum ponant, et uirtus eius talis et tam fortis est, ut malignitatem et malum hoc quod in eis est exstinguat. Sed et qui freneticus est, et mendax, et iracundus, et ipsum lapidem in ore suo semper teneat, et ui eius hec mala ab ipso auertuntur. Et qui ieiunare non potest, eumdem lapidem in os suum ponat, et esuriem ei minuit, ita quod tanto diutius ieiunare poterit.

Et qui uirgichtiget est, uel apoplexiam habet, id est hanc pestem, que medietatem corporis apprehendit,  ita quod se mouere non potest, adamantem per totam diem unam in uinum aut in aquam ponat, et desuper bibat, et gicht ab eo cessabit, etiam si tam ualida est ita quod membra illius dirumpere minantur, et etiam apoplexia minuetur. Sed et qui gelsucht habet, eumdem lapidem in uinum aut in aquam ponat, et desuper bibat, et curabitur. Sed adamas tante duritie est quod nulla duritia eum uincere potest, et ideo ipse ferrum impetit et fodit; unde cum nec ferrum nec calybs duritiam eius incidere poterunt, calybem ita corroborat quod nec cedit nec frangitur antequam illum incidat. Et dyabulus eidem lapillo inimicatur, quia fortitudini resistit, ideo tam in nocte quam in die dyabulus eum dedignatur.



CAP. XuIII.---DE MAGNETE.


Magnes calidus est et de spuma quorumdam uenenosorum uermium nascitur qui in quadam arena et in quadam aqua habitant, sed tamen magis in arena quam in aqua. Nam quidam uenenosus uermis est, uelut snecko, circa quamdam aquam, et in aqua manens, qui aliquando spumam suam in quemdam locum cuiusdam terre emittit, et qua ferrum conflari solet. Quod dum alius quidam uenenosus uermis uiderit, qui etiam circa aquam ipsam et in ipsa aqua manet, et qui de terra illa pascitur de qua ferrum paratur, ad spumam illam ardenter currit, et uenenum suum, scilicet nigrum ad eamdem spumam fundit, et uenenum hoc spumam  illam fortitudine sua pertransit, ita quod in lapidem durescit, et ideo magnes ferrugineum colorem habet, et ferrum naturaliter post se trahit, quia de ueneno illo coagulatur, quod de terra illa nutritur de qua ferrum paratur. Sed aqua illa iuxta quam idem lapis iacet, frequenti inundatione sua desuper inundans, maximum uenenum quod in eo est attenuat et minuit. Et si homo furit, aut si aliquo modo fantasie uirgogelecht est, magnetem saliua sua bestriche, et uerticem furentis ipso lapide ita madido bestriche, atque frontem eius in transuersum, et dic: »Tu furens malum cede in uirtute illa qua Deus uirtutem de celo ruentis dyabuli in bonitate hominis mutauit;« et ille sensus suos recipiet. Nam utilis et inutilis ignis eiusdem lapidis, quia ignis,  quem de ferruginea terra habet, utilis est; ignis autem quem de ueneno uermium habet, mutilis est. Cum salubri et calida humiditate saliue hominis suscitatur, noxios humores qui intellectum hominis euertunt  .



CAP. XIX.---DE LIGURIO  .

Ligurius calidus est. De quadam urina et non de omni urina lincis nascitur. Nam linx non est lasciuum nec libidinosum, nec immundum animal, sed uno modo temperatum. Et uirtus eius tam fortis est, quod etiam lapides penetrat, unde etiam acutum uisum habet, nec facile in oculis caligat. Et  de urina eius lapis iste non semper nascitur, sed tunc cum sol ualde ardet et cum aura leuis est et blanda et bene temperata. Nam animal hoc tunc aliquando propter calorem et puritatem solis et propter suauitatem pulchre aure letatur, et tunc cum urinam emittere uult, pede in terram fodit, et in fossam illam urinam emittit, et sic de ardore solis ligurius coagulatur et crescit. De puritate enim solis et blanda aura que animal istud tangendo perfulsit et de letitia animi eius, et de magna ui quam habet urina in eo calet, et cum ita emittitur, in lapidem istum coagulatur, ita quod coagulatio ista pulchri lapidis in terra fit qui est tenerior lapidibus aliis. Et homo qui in stomacho ualde dolet, ligurium aut in uinum, aut in ceruiseam, aut in  aquam per breuem horam ponat et tunc auferat, et liquor ille uiribus lapidis huius perfunditur, ita quod inde uires accipit; et sic per quindecim dies faciat, et da illi modice ad bibendum parum pranso, et non ieiuno, et nulla febris nec pestis tam fortis in stomacho illius est absque morte, quin stomachus eius purgetur et purificetur et saluetur preter instantem mortem. Nullus autem alius homo pro ulla causa istud condimentum bibat, nisi contra dolorem stomachi: uiuere non posset, quia fortitudo eius tanta est quod cor illius uirseriget et quod caput eius scindendo diuideret. Sed quem difficultas urine constringit, ita quod urinam facere non potest, ligurium in lac uaccarum aut ouium, non autem in lac  caprarum, per diem unum ponat, et secunda die auferat, et lac illud calefaciat, id est welle, et ita sorbeat, et sic per quinque dies faciat, et urinam in eo soluit.



CAP. XX.---DE CRYSTALLO.

Crystallus de quibusdam frigidis aquis nascitur, que subnigri coloris  , ex ere ueniens aquam illam tetigerit, ipsa aqua in aliquo loco, uelut quedam massa, per frigus coagulatur, et quasi cor aque in fortitudinem coagulatur, et cum deinde calor eris aut solis eamdem tetigerit, eidem masse spissam albedinem quam tunc habet, ardore suo aufert, ita quod aliquantum pura fit, sed tamen per calorem illum dissolui non poterit; sed deinde frigus iterum  superueniens eamdem massam magis et magis coagulare facit, et purius; et illud tante fortitudinis est quod per calorem ipsum non potest solui, quamuis tota circumposita glacies dissoluatur, et sic cristallus exsurgit, et cristallus est. Et cui oculi caligant, cristallum ad solem calefaciat, et ita calidam oculis suis sepe superponat; et quia de aque natura est, malos humores ab oculis extrahit, et sic ille melius uidebit. Et si druse aut orfime in collo hominis nascuntur, eumdem lapidem ad solem calefaciat, et ita calidum super druse aut super orfimas per diem aut per noctem ligando constringat, et sic sepe faciat, et euanescent. Sed et cui hubo in gutture crescit seu intumescit, cristallum ad solem calefaciat, et ita calida uinum desuper fundat, et de illo sepe  bibat, et etiam cristallum ad solem calefactam ad guttur super hubin calidum sepe ponat, et minorabitur. Sed et qui in corde, aut in stomacho, aut in uentre dolet, cristallum ad solem calefaciat, et ita calide aquam desuper fundat, et tunc etiam per breuem horam in ipsam aquam eamdem cristallum ponat et deinde auferat, et ita aquam illam sepe bibat, et in corde, aut in stomacho, aut in uentre melius habebit. Et qui a nesseden fatigatur, eumdem lapidem ad solem calefaciat et ita calidum super locum illum ubi dolet ponat, et nessia fugabitur.



CAP. XXI.---DE MARGARITIS.

Quedam aque sunt fluminum, que salse sunt, de quibus margarite nascuntur. Nam pinguedo eorumdem fluuiorum cum salsugine sua ad harenam cadit,  ita quod superior aqua purificatur, et pinguedo hec cum salsugine sua in margaritas coagulatur, et he margarite munde sunt. Accipe ergo margaritas istas, et eas in aquam pone, et totus liuor et slim que in eadem aqua est circa easdem margaritas congregatur, et superior aqua purificatur et emundatur. Et homo qui fiber habet, eamdem superiorem aquam sepe bibat. et melius habebit. Sed et qui in capite dolet, margaritas ad solem calefaciat, et ita calidas tymporibus suis circumponat et panno desuper constringat, et curabitur.



CAP. XXII.---DE BERLIN.

Berlin de quibusdam conchis animalibus nascuntur, scilicet que in conchis iacent, et que in  mari et in quibusdam magnis fluminibus manent. Nam quedam istorum conchatorum animalium circa fundum fluuiorum istorum uersantur, et ibi pascua sua querunt, et aliquantulum uenenosa, et de sordibus quas in fundo illo in se trahunt, et de ueneno suo, cum hoc exspuunt, quedam berlir coagulantur et ita nascuntur; que aliquando turbide sunt, quia ipsa animalia circa fundum earumdem aquarum uersantur, et fere nulla utilitas in eis est. Sed de eisdem conchatis animalibus quedam in medietate eorumdem fluuiorum uersare solent, ubi ipse aque pure sunt, et ibi eadem animalia minus sordium in se trahunt, et ideo etiam modicum ueneni in se habent. Unde etiam berlin ille que nascuntur de  eisdem aquis quas ipsa animalia in se trahunt, et de ueneno hoc quod illa exspuunt, ibi lucide fiunt, quoniam ibi in mediis fluminibus quedam puritas aquarum est. Sed tamen fere nulla utilitas medicine in ipsis est, nisi quod tantum alii lucidiores sunt, et quod minus quam alie uenenum in se habent. Quedam autem eorumdem conchatorum animalium in summitate ipsorum fluminum uersantur, ubi spume et multe sortes earumdem aquarum fluunt, et de ipsis spumis et de superioribus sordibus illis cum ueneno ipsorum animalium quedam berlin coagulantur, que etiam aliquantum turbide sunt, quia de spumis de collectionibus sordium illarum nascuntur, nec ad ullam utilitatem medicine ualent, quia plus infirmitatem quam sanitatem hominibus  inferunt. Nam si quis homo in os suum poneret, inde talem infirmitatem sibi fere attraheret et ita Infirmaretur uelut aliquod uenenum sumpsisset; et si eas etiam ad cutem suam poneret, ita quod caro eius ab ipsis incalesceret, uenenum ex eis in se traheret, et hoc modo infirmus efficeretur et doleret.



CAP. XXIII.---DE CORNELIONE.

Cornelion plus de calido ere quam de frigido est, et in arena reperitur. Et si alicui sanguis de naribus fluit, uinum calefac, et calefacto cornelion impone, et sic illi ad bibendum da, et sanguis effluere cessabit.



CAP. XXIu.---DE ALABASTRO.

Alabastrum nec rectum calorem, nec rectum frigus in se habet, sed in utroque quasi tepidum est, ita quod etiam medicina in eo fere non reperitur.



CAP. XXu.---DE CALCE.

Calx calidus est, de quo creta fit, cum incensus fuerit, unde et creta calida. Nam cum calx per ignem in puluerem redigitur, magis roboratur, et terram ac arenam igne suo conglutinat, Sed si homo aut pecus de calce comederit, fortitudo caloris illius comedentem destruit et infirmari facit. Homo autem,  quem uermis in aliquo loco suo comederit, cretam accipiat et bis tantum de criden, et ex his cum aceto seu uino uelut tenue cementum faciat, atque istud loco, ubi uermem patitur, cum penna emittat, et hoc per singulos dies usque ad quintam diem faciat; postea sumat ale, et secundum eius tertiam partem myrram, et simul terat, atque ex his cum recenti cera eyn plaster paret, et canabineo panno superponat, et ita super locum doloris per duodecim dies liget. Nam creta calida est et crida frigida, et sic calor crete cum frigiditate cride et cum calore et acumine uini temperatus uermes commortificat. Sed calor ale myrrhe augmentat, putredines eorumdem ulcerum extrahit, et eumdem locum sanat.



CAP. XXuI.---DE CAETERIS LAPIDIBUS.

Ceteri lapides qui in diuersa terra et diuersis regionibus orti sunt, et diuersas naturas atque diuersos colores de terris in quibus nati sunt, sibi contrahunt, ad medicamenta non multum ualent, ut marmor, grieszstein, calckstein, ducksteyn, wacken, et similes, quia nimia humiditas aut nimia siccitas in eis est, que recta siccitate non temperatur, aut in quibus nimia siccitas est que recta humiditate non humectatur.


 EXPLICIT LIBER TERTIUS  DE LAPIDIBUS.



INCIPIT LIBER QUARTUS . DE PISCIBUS. PRAEFATIO.

 Quidam pisces sunt, qui de natura sua circa fundum maris et fluminum uersantur, et ibi pascua sua querunt, et fundum ita sulcant, uelut porci terram, et ibi quasdam radices in quibusdam herbis comedunt, quibus diu uiuunt, et alia quecunque pastui suo conueniunt, ibi semper querunt  , et etiam interdum fere ad medietatem ipsorum [aquarum ed.] ascendunt, et interdum ad fundum descendunt, et ibi precipue manent. Et caro istorum aliquantum mollis et infirma est; nec ad comedendum sani sunt, quia circa fundum aquarum semper uersantur. Et quidam ex istis diem et solis splendorem plus diligunt quam noctem aut lune splendorem. Quidam uero noctem et lune splendorem magis diligunt, quam diem et solis splendorem. Quidam  autem ex istis totum rogim suum post ordinem effundunt, id est leychent, antequam ab hac effusione desistant, ita ut postquam geleyche effundunt, et ita dum per omnia a rogim et a milche euacuantur, et ideo etiam aliquantum debilitantur, qui in hac effusione hoc modo festinant. Quidam autem ex eis in hac effusione interuallum habent, et exspectant  dum plus confortentur, et tunc iterum leychent, ita quod saltim a Martio usque ad autumnum rogim suum effundunt.

Sed alii pisces sunt, qui in medietate et in puritate maris et aliorum fluuiorum precipue uersantur et ibi pascua sua querunt, et ibi etiam quasdam herbas in preminentibus scopulis ualde sanas inueniunt, de quibus pascuntur, scilicet que tantam sanitatem in se habent, ut si homo eas haurire posset, omnem infirmitatem per ipsas a se depelleret. Et pisces isti ad comedendum sani sunt, et caro illorum aliquantum fortis est, quia in puritate aquarum precipue sunt. Sed tamen interdum ad fundum descendunt et interdum ascendunt; precipue autem in medietate ipsorum fluuiorum sunt  .  Et etiam minores illis piscibus existunt, que circa fundum libenter uersantur; et quidam ex eis magis diem et solem diligunt, quam noctem aut quam lunam; quidam autem magis lunam et noctem, quam diem aut solem. Sed et quidam ex ipsis totum rogim suum antequam cessent effundunt et inde aliquantum debilitantur. Quidam autem in hac  effusione interualla habent, quatenus ad id opus interim confortentur, ut de prioribus prefatum est  .

Et alii pisces sunt qui circa summitatem maris et aliorum fluminum uersari solent, et ibi in spumis et in superioribus multis sordibus pascua sua querunt, et a calore solis magis quam alii perfunduntur, et etiam interdum in quibusdam cauernulis se abscondunt, in quibus fetida aqua est que effluere non potest, et ideo caro eorum infirma et mollis est, nec ad comedendum sani sunt. Et isti etiam aliquando modice in aquis descendunt, et circa littera uersari solent, et quidam ex eis plus diem et solem diligunt quam noctem et lunam, quidam autem plus noctem et lunam. Et etiam quidam ex eis,  cum leychent, totum rogim suum effundunt, antequam ab hac effusione quiescant, et inde aliquantum debiles efficiuntur, quidam uero interuallum in hoc opere habent et uires suas interdum recipiunt, ut de ceteris dictum est  .

Et omnes pisces, secundum genus suum, herbas sibi conuenientes per hiemem et etiam interdum per estatem comedunt; unde milche [lac ed.] et rogim [granula seminis ed.] in eis crescunt, et de his suauiter edunt, ita si etiam homo, scilicet mulier que infecunda est, ex eis comederet, fecunda fieret et conciperet. Et nullo alio coitu ad concipiendum sibi commiscentur, et rogim aut milcher in eis nascitur [quemadmodum alia animalia sibi  commisceri solent add. ed], sed solummodo ad effusionem eorum, id est leychens, tam magnum desiderium habent, ut animalia alia ad coitum. Et unusquisque parem et conuenientem sibi querit; et cum tempus effusionis eorum instat, locum circa littus querunt, ubi nec uenti, nec procelle eos ledere possunt, sed ubi quies bona et tranquilla temperies aquarum sit  , et ubi herbule, quibus interim pascantur, circum nate sunt, et tunc piscis ille, que femina est, ad rectitudinem, scilicet in modum linee, procedit usquedum secundum naturam suam ab hac effusione desistat; et ubi finem huius effusionis facit, ibi alium piscem, scilicet masculum, aduenire prestolatur. Et mox masculus, scilicet milcher, subsequitur, et lac suum in ordine et  mensura super rogim fundit, et quod piscis, scilicet femina, precessit; et cum ad illum peruenerit, lac  suum fundere desistit, et sic euacuati et fatigati, aliquantum debiles efficiuntur, et iuxta eumdem locum quietem sibi querunt, dum uires suas recipiant, et herbulis circumpositis interim pascuntur.  A tempore autem illo, quo semen suum effundunt, usque ad id, quo pisciculi uiuere incipiunt, multe ac diuerse et repentine qualitates et passiones eris interdum superueniunt. Sed cum iste effusiones piscium, id est geleyche, antequam pisciculi uiuere incipiant, multotiens ab inundatione ymbrium et tempestatum atque a nauigantibus rumpantur, et ita pereunt, nec ad effectum perueniunt. Et si quis homo istam effusionem, id est geleyche, piscium comederit, illi fere ut uenenum esset, et ideo multo studio retia lauanda sunt ne eis  adhereat, et ne ita in captura piscium extrahatur. Sed postquam pisces semina sua, id est geleyche, effuderint, debiles efficiuntur, quia multum fatigati sunt, ut supra dictum est, et tunc tam sanas carnes ad cibum hominis non habent, ut alio tempore, et pisciculi illi qui simul effunduntur, id est geleichet werden et simul uersantur, et postquam creuerint, similiter semina sua effundunt. Et si aliqui eorum capiuntur, illi qui remanent alios sibi etatis sue querunt similes iterum. Et quidam pisces, ut prefatum est, de claritate diei et de splendore solis delectantur et in eo pascua querunt, quidam uero de nocte et de splendore lune et stellarum, et tunc etiam pascua sua querunt, quia meliorem temperiem in aqua aliquando in noctibus quam in die  habent. Et sicut homo naturam suam destituit, pecoribus se commiscens, ita etiam et pecora in aliud genus suum se aliquando in commixtione ducunt. Et sic etiam pisces a genere suo in aliud genus interdum in effusione seminis sui declinant, et aliud genus extraneum generi suo producunt, ut in anguilla et in aliis quibusdam piscibus notari potest.

Deus autem in quibusdam piscibus quamdam scientiam, secundum naturam suam et secundum genus suum, dedit, ita quod quasdam herbas et radices in aquis cognoscunt, quibus interdum uescuntur, cum alios cibos non habent, quarum fortitudo et natura, cum eas semel cognoscunt seu gustauerint,  quod aut per dimidium annum aut per quatuor menses nullo pastu indigent, et tamen  carnes eorum ob hoc non deficiunt nec minuuntur. Et cum postea esuriunt, si alios cibos non habent, iterum eisdem herbis et radicibus per longum tempus sustentantur, postquam eas semel cognouerint. Quod si etiam homo herbas et radices istas sciret et cognosceret, et si eas habere posset, et si interdum comederet, aut per quatuor aut per quinque menses absque aliis cibis esse posset, postquam eas semel gustasset; sed caro eius exinde induresceret et tortuosa fieret, nec tam lenis esset ut nunc est. Adam enim, cum de paradiso expulsus  est, eas cognouit ac eas in aquis quesiuit, et interdum comedit cum alios cibos non habuit, sed postquam deinde alios cibos habere potuit, eas deuitabat. Nam eedem herbe faciliter nec crescunt nec pereunt, et ideo cum aut pisces aut bestie modicum de eis gustauerint, diu in uentre eorum indigeste iacent, quia difficiliter digeruntur; et idcirco animalia que eas comedunt per longum tempus esurire non patiuntur, sed cum aliis cibis quos postea comedunt digeruntur.



CAPITULA.

CeteMinewa

I
Huso 	II
Salmo 	III
Lasz 	Iu
Merswin 	u
Storo 	uI
Welca 	uII
Coppera 	uIII
Hecht 	IX
Barbo 	X
Carpo 	XI
Elsua 	XII
Sorhel 	XIII
Bersich 	XIu
Concha quoddam genus piscis est 	Xu
Asch 	XuI
Allec 	XuII
Hasela 	XuIII
Pafenduno 	XIX
Grundela 	XX
Steynbisza 	XXI
Cancer 	XXII
Barbo 	XXIII
Breseno 	XXIu
Kolbo 	XXu

XXuI
Meichefisch 	XXuII
Rotega 	XXuIII
Carosso 	XXIX
Blicka 	XXX
Slyo 	XXXI
Stechela 	XXXII
Kulhenbecho 	XXXIII
Anguilla 	XXXIu
Alruppa 	XXXu
Lampreda 	XXXu
Punbelen 	XXXuII




LIBER QUINTUS.



CAP. I.---DE CETE  [Iu, 2].


Cete igneum calorem et aquosum erem habet in se, et naturam piscium et etiam quamdam cognationem de natura bestiarum, scilicet leonis et ursi  . Et de natura piscium in aquis uersatur, et de natura bestiarum crescit in magnitudinem. Nec hominem fugit quoniam si bestie in aquis uiuere possent, supra modum in magnitudinem crescerent, ita quod tunc pre horrore eorum homo in aquis conuersari non posset. Et diem et noctem, et fundum ac summitatem maris querit. Sed et cibis piscium et cibis bestiarum uescitur, et etiam pisces comedit, quia si pisces in mari comedendo et deuorando non minuerentur, a multitudine piscium mare peruium non esset. Et cum multa uorauerit, tunc incrassatur  et impinguatur, ita quod se uix de loco ad locum mouere potest. Et tunc aliquantum se sursum erigit, et ex ore suo spumam emittit, et aliquantum ea que deuorauit exspuit, et hoc modo se alleuiat. Sed cum se tunc mouere senserit, paulatim se de loco ad locum mouet, et ita crassitudinem et pinguedinem suam aliquantum amittit et leuior fit, ac tunc gaudet, quod moueri potest, et ita in ferocitate se hac et illac mouet, et quidquid  ei tunc occurrit furendo deuastat aut deuorat. Sed tamen homines eum per insidias eo tempore sepissime capiunt. Et cum hec alleuiatus fuerit, ut predictum est, herbas et radices illas querit, quibus per aliquod tempus absque aliis cibis durare potest; et cum sol sursum ascendit, ita quod dies prolongantur, tunc pisces, scilicet masculus et femina, terram hanc querunt, que de terra illa succum habet et que fortior relique terre est, et ros de ere super herbas illas tunc cadit que in eadem terra nascuntur. Iidem autem pisces super terram illam se ambo erigunt et predicto rore perfunduntur, atque herbis illis geleyche eorum in eis crescere incipit, et ita de loco illo abscedunt; sed cum postea geleich suum emittent, de succo predicte terre  perfusam querunt, atque femina ubi altitudo eiusdem terre est grana emittit, id est leichet, et ea pennis suis super terram illam ponit, et masculus sequitur, atque lac suum desuper fundit, et interim quietem ibi querunt, dum uitalem erem accipiant; et hoc semel in anno faciunt; et piscis unus de granis illis, et tanta uis terre illius est quod cito uiuere incipit; postquam autem uiuere inceperint, recedunt. Quibus tanta fortitudo in carnibus, quod comesta  omnibus prauis et debilibus humoribus resistunt. Nam Deus in omnium creatura animalium quasdam formas fecit, in quibus fortitudinem suam ostendit, uelut etiam in hoc pisce facit, et ideo piscis iste nequitias dyabuli interdum sentit, et ideo etiam flatus suos contra eum emittit. Et caro piscis huius sana est, et sanis ac infirmis hominibus ad comedendum bona est, et erei spiritus fortitudinem eius dedignando fugiunt, quia ubi circa se quidquam dyabulicum senserit, cutem suam contrahit, et horribilem se ostendit, et aduersum fantasma illud horribiles flatus emittit  .

Homo autem, qui freneticus et unsinnig est, de carnibus eius, pane tantum addito, sepe et sufficienter comedat, et sensus suos recipiet. Et qui uirgichtiget  est de eisdem carnibus sepe comedat, et gicht in eo cessabit. Cerebrum autem eius ad comedendum non ualet, ut ullum cerebrum aut piscis, animalis aut auis, quia cerebrum animalis hominem qui comederit debilem facit, id est unmechtiget, et molestat. Sed cerebrum piscis istius in noua olla cum aqua fortiter coque et cocleari fortiter moue, id est zutribe, et tunc in aliud uas fundas et fortiter contunde, et herbam que dicitur gicht adde et satis de baumoleo, et denuo in priori noua olla coque, et iterum in ea fortiter commoue, et sic unguentum fac, et qui a ualida gicht fatigatur, et qui ridden aut alia ulcera habet, cum eo se ungat, et sanabitur.

Et qui in corde repente unmechtet [defectum sentit  ed.], cor eius puluerizet et in aqua bibat, et melius habebit. Sed et qui de uicht dolet, eumdem puluerem in uino et in aqua sepe bibat, et uicht in eo cessabit. Et si quis de iecore  ipsius comederit, stomachum suum interius purgat, et omnia interiora sordida ipsius aufert uelut optima potio. Sed in quacunque domo aut loco erei spiritus irrisiones parare solent, ibi de iecore piscis huius super uiuos carbones incende, et recedunt, nec ibi, propter fortitudinem odoris, remanere poterunt. Et qui nocturnas febres aut diuturnas, aut mutabiles febres, que secundum temperiem eris se immutant, habent, pulmonem eius in aqua coquat et sepe comedat, et febres in eo cessabunt. Sed quia pulmo  per annum seruari non poterit, eumdem pulmonem moderate puluerizet, et puluerem istum aut in aqua aut in uino sepe bibat, et febres, quecunque sint, uel si etiam riddo fuerint, in illo cessabunt  . Et qui uenenum comederit aut bibit, pulmonem et  iecor eius equali pondere puluerizet, et tantum de andron [marrubio ed.] addat ut pulueris istius est, atque modicum mellis addat, et cum puro et bono uino coquat, et sic calidum, id est welch ieiunus in mane diei ante diem bis aut ter bibat, et uenenum quod sumpsit aut per nauseam spumat, aut per secessum per eum transibit  . Et qui uesicam eius per annum seruat, et si . . . ulcus aut slyer frangetur et curabitur, sed post fractionem eiusdem ulceris, uesicam auferas. Et si orfime in corpore tuo habueris, eam iterum in aqua mollem facias et desuper pones, et euanescent.

Quod si etiam alicui in corpore suo druszewaczent, eamdem uesicam cum saliua tua mollem fac, et desuper pone, et euanescent. Et qui in iecore  dolet aut in pulmone infirmatur, minora uiscera eiusdem piscis cum ysopo in aqua coquat, et ex eis sulczen faciat, et sepe comedat, et dolor in iecore cessabit, et pulmo sanitatem recipiet. Et qui a gicht fatigatur, de palpebris eiusdem piscis per noctem aut per diem in uinum ponat, et tunc idem uinum ad ignem calefaciat, et ita sepe bibat, et gicht ab eo cessabit. Sed et qui in lingua sua uirgichtiget est, quod loqui non potest, de eisdem palpebris in aquam schabe, et illi ad bibendum da, et statim loquitur, et fortitudinem recipiet lingua eius, qui frigidis humoribus paralysis ad loquendum sepius impeditur, sed igneo calore palpebrarum curatur. Sed et manubrium cultelli de osse eiusdem piscis fac, et manubrium illud in manu tua  tene, ita ut in ea incalescat, et nullus dolor in manu tua aut in brachio tuo est, quin cessabit. Sed et si boues et oues ac porci de pestilentia moriuntur, de eiusdem piscis ossibus pulueriza, et puluerem istum in aquam proice, et illis in potu ad bibendum sepe da, et schelmo ab eis cessabit. Ex cute eius calceos fac et eos indue, et sanos pedes et sana crura habebis. Sed et de cute eius cingulum facias, et te ad nudam cutem cum eo cingas, et diuersas infirmitates a te fugabit, et te fortem faciet.



CAP. II.---DE HUSONE  [Iu, 4].

Huso [Echinus ed.] de calido magis quam de frigido ere est  , et nocturnum splendorem lune et stellarum diligit, et plus noctem quam diem, et  in die quiescit, et in strenuis uelociter currentibus aquis profectum habet, et eas diligit, ac in eis natando ita laborat quod caro eius de labore illo mollis efficitur. Ac in medietate aquarum natat, et fundum earum raro querit; et mundis pascuis  uescitur, et ideo caro eius sanis hominibus ad comedendum bona est, infirmos autem ledit aliquantum. Et ipse leychet ut alii pisces. Homo autem in quo ydropis morbus crescere incepit, uesicam piscis huius in aquam ponat, ut aqua ista inde saporem habeat, et eam sepe bibat, et ydropis in eo meliorabitur et euanescet  . Nam uesica piscis huius aquosa et aspera est, et aliquantum amara, et idcirco cum suauitate aque temperatur, morbum minuit.



CAP. III.---DE MERSWIN  [Iu, 3].

Merswin plus de calido ere est quam de frigido  , et naturam piscium et fere porcorum habet, atque noctem plus quam diem diligit, atque libenter in cauernis aquarum moratur, et etiam aliquando  super aquas ascendit, atque inmundis cibis interdum uescitur atque humanis carnibus, scilicet cum homines in aquis submergantur, atque de inmundis spumis, que super aquam natant; et ideo caro eius non est sana homini ad comedendum; et tam masculus quam femina quasdam herbas comedunt, de quibus swanger fiunt. Et cum ipsis iam instat quod geleych suum emittant, tunc masculus et femina colla sua inuicem coniungunt, et strichet, et ita ambo incalescunt, et deinde femina semen suum emittit, et masculus, hoc uidens, illud deuorat, et femina ex hoc indignatur, et iterum aliud semen emittit, et desuper incumbit et ruwet, et mox masculus ueniens, super illud ex ore suo milch emittit simul cum illo quod deuorauerat, et ita ambo  idem geleyche affluunt, et sic ibi manent dum uiuere inceperint, et sic piscis unus erit. Et postquam ille uitalem erem accepit, iterum procedunt et simili modo faciunt, quia una uice totum geleyche suum emittunt. Homo autem qui uirgichtiget est, de iecore et pulmone eius equo pondere puluerizet, et puluerem istum in aqua ponat et sepe bibat, et gicht in eo cessabit. Reliqua autem que in eo sunt, non multum ualent ad medicamenta.



CAP. Iu.---DE STORO  [Iu, 4].

Storo [Rombus ed.] plus de frigido est quam de calido  , et magis in die quam in nocte uersatur, et etiam in fundo aquarum radices et herbas illas querit, quibus diu absque alio pastu uiuere  potest, et in aquis hac et illac libenter mouetur. Sanas carnes habet, que etiam sanis hominibus ad comedendum non obsunt, infirmos autem dolere aliquantum facit, quia nimis fortis ei est. Et cum geleyche in eo crescere debet, ipse super aquas se erigit, et ros de ere super eum cadit, et etiam  tunc quasdam herbas similes cle tam masculus quam femina comedit, et fecunditatem accipit. Sed cum tempus instat ut leyche, quamdam nigram terram querit, et ibi quedam grana emittit, super que masculus nichil fundit, ita quod hec grana piscis unus fuerit; et iterum iuxta semen illud quiescunt ibi, dum uitalem erem accipiat. Et postquam uixerit, iterum procedunt, et cum aliis granis leychent, et ita per ordinem, dum omnem geleyche suum emittunt.

Homo autem quem uicht fatigat, de iecore huius piscis sufficienter et sepe comedat, et uicht in eo cessabit. Et cui caro circa oculos emergit, id est uszwelczet, uel cui oculi caligant, de felle eius accipiat, et equali pondere de succo ruthe, et minus  de camillen, et hoc simul commisceat, atque in cuprinum uasculum mittat, et cum eo circa noctem oculos suos superius sepe ungat, ita quod oculos modice interius tangat, et in oculis sanabitur, et clare uidebit caligine fugata. Sed et si de ossibus eius in aliqua domo incenduntur, erei spiritus eam interim deuitant, nec ibi illusiones suas interim faciunt, sed uelut homo fetentem odorem fugit, sic mali spiritus tunc eam fugiunt, quia mundum animal non diligunt.



CAP. u.---DE SALMONE  [Iu, 5].

Salmo magis de frigido quam calido ere est, et magis in nocte quam in die uersatur, atque plus lunam quam solem diligit. Et cum luna apparet, in splendore eius summe natat, uelut in solis splendore,  et ideo caro eius aliquantum lune assimilatur, et mollis ac infirma est, nec ulli homini ad comedendum bona est, quia omnes malos humores qui in homine sunt excitat. Et fundum aquarum querit, et etiam radices et herbulas illas interdum comedit, quibus diu absque aliis pascuis sustentari potest. Sed et de gramine illo comedit, quod de frumento nascitur, quod in aquas cadit, et ab illo fecunditatem capit, et cum leychet, leymecht, terram querit, et ibi rogim suum emittit, et masculus super illum milch fundit, et de granis pisciculus unus fit, et ita iterum procedunt, usque dum a geleyche suo euacuentur, scilicet locis uariis uno tempore geleyche suum effundentes, et ibi  quiescunt usque dum ex ere uitam accipiant.

 Homo autem cui dentigo putrescit et cui dentes infirmantur et fragiles sunt, de ossibus piscis huius in puluerem redigat, et modicum assi salis addat, et ad noctem puluerem istum dentibus sepe circumponat, et saliuam, scilicet gengiuas effluere permittat,  et carnem circa dentes eius mundat et sanat. Et cetera que in eo sunt ad alia medicamenta non ualent.



CAP. uI.---DE WELCA  [Iu, 6].

Welca plus de calido ere quam de frigido est, et magis diem quam noctem diligit, et frumento quod in aquas cadit, et de bonis aliis herbis pascitur  . Et sanas carnes habet, et tam infirmis quam sanis hominibus ad comedendum bone sunt, et leychent ut alii pisces  . Et homo cui oculi caligant, fel eius accipiat, et ei de succo feniculi addat et paucas guttas uini, et tunc sic commixto circa palpebras et circa oculos suos ex eo modice ungat, sed precaueat ne-oculos interius tangat, et caliginem oculorum fugabit. Et si quis de iecore  eius cocto comedit, omnem liuorem, id est slim, et omne uenenum, id est eyther, qui in stomacho illius est, circa se colligit et ad se trahit, et ita secum per secessum abiicit, et sic ille in stomacho sanus erit. Cor autem eius nec ad comedendum, nec ad medicamenta ualet, et hominem ledit qui illud comedit. Sed cetera que in eo sunt ad medicamenta non ualent  .



CAP. uII.---DE LASZ [Iu, 8].

Lasz [Esox ed.] de calido ere magis quam de frigido, et diem diligit, et fundum aquarum non querit, sed in medietate aquarum pascua sua querit, atque in quibusdam leym ubi herbule nascuntur, et illas comedit  ; et carnes eius saniores carnibus salmonis sunt, atque sanis hominibus ad  comedendum bona existunt, infirmos autem aliquantum fatigant; quia enim piscis iste de calido ere est, carnes eius sanis hominibus qui calidi sunt bone sunt, infirmis autem qui frigidi sunt illis non ualent; et leychet ut ceteri pisces  . Sed iecor eius mollis est, et hominem ledit. Et cetera que in eo sunt non multum prosunt  .



CAP. uIII.---DE COPPREA  .

Copprea plus de frigido quam de calido ere est, et diem diligit, et semper in nouis et frigidis aquis et iuxta fundum aquarum uersatur, atque interdum in puris aquis delectatur, et his sed benachtet, et sanos cibos querit. Et carnes eius comeste sanos homines non ledunt. Infirmi autem eas moderate  comedant, quia de frigido ere sunt. Iecor autem eius nullus comedat, nisi cum dille aut feniculo gesultze, et sic comedatur, sed rogim et milch eius comedi poterunt. Et herbule de quibus fecunditatem accipit, catzenzagel aliquantum assimilantur. Et cum tempus suum instat, leym querit, et ibi  grana emittit, de quibus unus piscis erit, et masculus lac suum desuper fundat, et iuxta illud morantur, dum ex ere uitam capiant; et iterum procedunt, et simili modo leychent, ut predictum est, et sic ambo faciunt dum per omnia euacuantur. Si autem quilibet homo uirdroszkeyt, id est leytsam animam habet, oculum piscis illius aut in aureo, aut in argenteo annulo besmyde, ita ut oculus cutem digiti tangat, quatenus cutis de oculo illo incalescat, et etiam eum sepe ad os suum ponat, et intellectus eius euigilat, id est wacker erit. Quod si oculus iste hoc modo diu durare in anulo non potest, nouum oculum eiusdem piscis ei iterum impone.



CAP. IX.---DE HECHT  [Iu, 9].

Hecht [Lucius ed.] plus de calido ere est quam  de frigido  , atque in puritate ac in medietate aquarum libenter uersatur; et diem diligit, et acer est, et grim, uelut aliqua bestia in silua; atque ubicunque moratur, pisces consumit, et aquas illas de aliis piscibus euacuat. Nam munda pascua querit, et duras ac sanas carnes habet. Tam infirmis quam sanis hominibus bone sunt ad comedendum. Ipse enim medium temperatum calorem habet, et ideo carnes eius sane sunt. Et quasdam herbulas masculus et femina comedunt, de quibus geleyche in eo crescit, et illud uelut ceteri pisces emittit. Et si quis homo iecor eius sepe comedit, bonam et suauem digestionem parat. Et si uermis hominem aut pecus comedit, ossa piscis huius pulueriza, et puluerem istum super loca ista pone, et uermes moriuntur.



CAP. X.---DE BARBO [Iu, 10].


Barbo [Silurus ed.] de calido ere est magis quam de frigido, et diem diligit, et calorem libenter habet; et cum aliquod frigus senserit, tum quasdam cauernulas intrat, ut in eis calorem habeat; et in sole libenter est, et in eo summe uachet, et ideo caro eius mollis est et zufloszlich. Sed in medietate aquarum uersatur, et munda pascua querit, et ut alii pisces semen suum exponit quod de quibusdam herbulis leychet, ac plurimum in hoc opere studiose laborat, ita quod etiam leychene studet. In plurimis locis uno tempore leychet antequam cesset. Sed si sanus homo eum frequenter comedit, ei nec sanam carnem nec sanum sanguinem parat. Et si quis caput  eius frequenter comedit, dolorem in capite eius parat et excitat, atque alias febres in ipso facit. Sed nullus homo grumum eius comedat, quia si eum comederit, inde dolebit. Nam quia caput piscis huius erea uiriditate caret, limosum uenenum introrsum trahit de quo cerebrum et fauces eius inficiuntur,  et sic comedendo ledit, ac rogum eius quasi uenenum est, quoniam grana ipsius a se difficiliter separari poterunt, et magis gebrechen sunt, quam cibus sanitatis  .



CAP. XI.---DE CARPONE  [Iu, 11].

 Carpo plus calidus est quam frigidus, et diem magis diligit quam noctem, et calorem paludum in se habet, atque de paludibus molles et infirmas carnes tenet. Et in eis pascua querit, ac in spuma aquarum libenter uersatur. Et caro eius sano homini in comestione non nocet, infirmum autem aliquantum ledit. Et qui sanus est, milich et rogum eius comedere potest, infirmus autem non comedat. Sed idem piscis interdum in puram aquam nat et in ea se bachelt, et tunc etiam in ea pascuis mundis  uescitur, et ibi etiam de succo cuiusdam terre trahit, et quasdam herbulas ibi comedit, de quibus fecunditatem accipit. Et cum tempus instat quod leychent, gallendesteyn querit, et ibi uno tempore leychet, masculo suo subsequente, et ibi ad uitalem erem, nisi abigantur, quiescunt, quemadmodum uelut alii pisces faciunt. Et homo qui fiber habet, ita quod tedium comedendi habet, et quod cibus ei in fastidio est, piscem illum coquat, et tunc caput eius auferat, et per medium diuidat, et in ueru ad ignem roste, et sic in uinum ponat, et huic tertiam partem aceti addat, et modicum mellis in his perfundat, et sic paratum sepe comedat, et fiber in eo cessabit, ac fastidium comedendi deponet.  Cetera autem que in eo sunt ad medicamenta non multum ualent.



CAP. XII.---DE BRESMA  [Iu. 12].

 Bresma calida est magis quam frigida, et succum terre in se habet, et circa fundum aquarum libenter uersatur, et terram interdum comedit, et noctem diligit, ac in splendore lune se bechelt, et ideo nec sanis nec infirmis ad comedendum multum ualet, sed tamen eum superare possunt. Sed et circa terram quedam folia herbarum querit, que similitudinem bremium habent, et illa comedit, et ab eis fecundatur, et cum tempus suum aduenerit, in quamdam terram leychet, et tempore suo masculus lac suum desuper fundit, et illud ita custodiunt, dum ex ere uitam accipiat. Et homo, qui magensiech est,  eumdem piscem in aqua coquat, et sic in aceto cymino addito condiat, et sulze, et comedat, atque stomachus eius a slim et febre purgatur.



CAP. XIII.---DE ELSUA [Iu, 13].

Elsua [Elna ed.] de frigido ere est  , et noctem  diligit, ac in fundum aquarum et in stercoream terram quasdam herbulas comedit, et inde impinguatur, et munda pascua querit. Et postquam de stercore fatigatur, ad puritatem aque ascendit, et in ea se lauat. Et comestus, nec sanum, nec infirmum hominem multum ledit. Et iuxta littus rubeam et stechelecht herbam comedit de qua swanger fit. Sed cum leychen uult, cauernulas querit, et in eis leychet, et de cauernula in aquam leychet, secum trahit, et aliam cauernulam intrat, et etiam in illa leychet, et sic de cauernula transit dum omne geleych suum emittit, ac masculus desuper fundit, et sic semina sua uitalem erem recipiunt. Sed quod iste piscis aliquando in aquis moritur, hoc ideo est quia cum magnus calor estatis est, de tempestatibus et de  magnis uentis et de magnis inundationibus aquarum que tunc fiunt ualde timet et angustiatur, quia molles carnes habet, ita quod etiam, cum tonitrua audit, cauernulis ita se infigit, quod se ab eis extrahere non potest, et hoc modo sepe moritur. Sed si quis iecor suum sepe comederit, in corde suo confortatur et in stomacho suo sanus erit. Cetera autem, que in eo sunt, ad medicamenta non ualent.



CAP. XIu.---DE KOLBO [Iu, 15].

Kolbo [Scollus ed.] calidus est  , et noctem diligit, et circa fundum aquarum uersatur, et in quibusdam immundis pascuis uescitur, et nec sanis nec infirmis hominibus multum ualet ad comedendum,  quia succus eius infirmus est. Et cum leychet grana sua et iterum in alio folliculo, dum geleyche suum totum emittit, et statim masculus adest, et ex ore suo spumam desuper emittit, et his granis adheret, usque dum uitalis er ea mouet. Et quoniam pisces isti spuma masculi coagulantur, ut predictum est, infirmas carnes habent, nec comedentem hominem ad sufficientiam recreant. Quod autem ex altera parte corporis sui carnes fere non habent, cutem tantum super spinam extensam, hoc ideo est, quia si ibi carnes haberent, carnes ille uenenose essent ad comedendum, uelut uenenum lederent. Et etiam in capite uenenum gestant, et ideo hominem ledit quicunque illud comederet. Idem autem piscis ad medicinam non multum ualet.



CAP. Xu.---DE FORNHA  [Iu, 16].


Fornha magis de calido quam de frigido ere est, et noctem diligit, et circa fundum in bruchwaszern uersatur; sed tamen non multum immunde  pascitur  . Et infirmis hominibus non multum ualet ad comedendum, sanos autem non ledit, ad medicamenta uero non multum ualet.



CAP. XuI.---DE MONUWA [Iu, 17].

Monuwa magis de frigido quam de calido ere est  , et diem diligit, ac in cauernulis atque in spuma aquarum libenter moratur, et immundis uermiculis aliquando pascitur, et ideo caro eius sana non est, nec etiam sanis et infirmis hominibus in cibo multum prodest, etiamsi eos non multum ledat. Et semen suum de herbulis accipit et in tempore suo emittit. Sed medicamenta in eo non sunt.



CAP. XuII.---DE BERSICH  .

Bersich magis de calido quam de frigido ere est, et diem diligit, atque in splendore solis libenter est,  et etiam in puritate aquarum libenter uersatur, et ibi munda pascua querit. Et etiam in scopulis et in lapidibus et in cauernulis aliquando intrat, et in eis quasdam bonas et salubres herbas querit quibus pascitur, et ideo caro eius sana est, atque tam infirmis quam sanis hominibus ad comedendum bona est. Et leychet ut alii pisces.



CAP. XuIII.---DE MEYSISCH [Iu, 14]

Meysisch de frigido ere est, et humidus magis, et comestus nec sanos nec infirmos multum ledit, sed sepius comestus, liuorem in stomacho hominis aliquantum parat.



CAP. XIX.---DE PISCE CONCHAS HABENTE [Iu, ult.].

Quoddam genus piscis est quod conchas super se habet. Sanis et infirmis ad comedendum non ualet.  [Nam si boues aut de noxio sanguine, aut de forti labore infirmantur, homo conchas istas puluerizet, et cum uetonica in aquam mittat, et bobus tribuatur, et sanabuntur add. ed.]. Noctem diligit, et circa fundum aquarum uersatur, et quibusdam inmundis pascuis uescitur.



CAP. XX.---DE ASCHA  .

Ascha magis de frigido quam de calido ere est, et diem diligit, atque in medietate aquarum libenter uersatur, et etiam supra lapides et leym libenter quiescit, et gramine et herbulis pascitur de quibus etiam et carnes eius sane sunt et bone tam infirmis quam sanis hominibus. Et ut alii pisces leychet. Et homo qui wisza in oculo habet, fel eius accipiat, et ei  guttam puri uini addat, et cum illo liniat, ita quod etiam oculum interius modice tangat, et hoc sepe faciat, et curabitur. Sed cetera in eo ad medicamenta non ualent.



CAP. XXI.---DE ROTEGA  .

Rotega plus de calido quam de frigido ere est, et diem diligit, et sursum in spuma aquarum uersatur,  atque interdum in medietate aquarum se lauat, et mos in scopulis crescit et herbulas ibi crescentes comedit, et etiam de his que in spumis aquarum fluunt pascitur, et sanis et infirmis hominibus ad comedendum bonus est, et leychet ut alii pisces qui nec nimis magni nec nimis parui sunt.



CAP. XXII.---DE ALLEC  [Iu, 20].

Allec de frigido ere est, sed instabilem et frigidam naturam habet, et diem diligit, ac in fundo ac in summitate aquarum uersatur, et munda pascua querit  . Et cum capitur ita quod recens est, homini ita ad comedendum non ualet, quia eum faciliter intumescere facit, et interius in corpore suo yderecht, et ideo tam sanis quam infirmis, cum recens est, ad comedendum nociuus est. Sed cum postea  plurimo sale perfunditur, teteritas, id est eyther, qui in eo sunt, per salem minuuntur, ita quod tanto minus comedentem ledit. Nam homo qui sanus est hoc modo comestum superare potest; qui autem infirmus est, si multum comederit, ipsum nocebit  . Et infirmo aut sano melius et salubrius est allec assum quam coctum ad comedendum, et milch et rogim, ut predictum est comedi poterunt. Si autem allec recens est, et cum coquitur, et cum adhuc de coctione illa calidum est, uinum aceto mistum desuper funde, et sic per breuem horam beysze, et tanto minus comedentem ledit. Homo autem qui in capite suo grint habet, aut in corpore suo minutam scabiem, aut lepram, accipiat allec quod longo tempore  sale purfusum est, et illud in aqua purget, et deinde eadem aqua aut caput, aut scabiem, aut locum lepre lauet, et post modicam horam alia calida aqua se ibidem lauet, et deinde secunda die calbaz [asperam lixiuiam ed.] de cineribus fagi faciat, et cum eo aut in capite, aut in scabie, aut in lepra iterum se lauabit, et postea in tertio die in eisdem locis hircino sepo se perungat, et sic per ordinem sepe faciat, ut predictum est, et a grint, et a minuta scabie, aut a lepra melius habebit.



CAP. XXIII.---DE CRASSO [Iu, 21].

Crasso magis de calido ere est quam de frigido, et diem diligit, et ubi springen aquarum sunt libenter ibi morantur, atque in paruulis ripis sepe uersantur.  Et que munda sunt, comedit, et sanis et infirmis hominibus ad comedendum bonus est. Ut alii pisculi leychent  .



CAP. XXIu.---DE HASELA  .

Hasela plus de calido quam de frigido ere est, et diem et calorem diligit, ac in summitate aquarum uersatur, atque munda pascua querit, et sanis et  infirmis hominibus ad comedendum bonus est, et ut alii pisces leychet.



CAP. XXu.---DE BLICKA.

Blicka plus de calido ere est quam de frigido, et diem ac calorem diligit, et in spuma ac in summitate aquarum libenter uersatur, et munda pascua comedit, et sanis hominibus ad comedendum bonus est. Sed qui sunt infirmi modicum de ea comedant, quia molles carnes habet. Ut alii pisciculi leychent.



CAP. XXuI.---DE PAFENDUNO.

Pafenduno magis de calido quam de frigido ere est, et diem ac calorem diligit, et circa littus in spuma aquarum uersatur, et uermiculos et herbulas  comedit, et sanis hominibus ad comedendum bonus est, infirmis autem non multum ualet. Et ut alii pisces leychet, sed medicina in eo non est.



CAP. XXuII.---DE SLYA.

Slya de calore paludum est, et noctem diligit, et circa fundum et littus uersatur, et magis inmundis quam mundis pascuis uescitur, et nec sanis nec infirmis hominibus ad comedendum ualet. Et cum leychet, masculus et femina, mos quod in scopulis crescit, ad foramen modice cauernule trahunt, et ibi in eadem cauernula retro prefatum mos uterque eorum ex ore suo spumam emittit, et iuxta illud morantur, et ad illud os et spiramen suum mouent, usque dum coagulatum uitalem erem accipiat, et tunc recedunt, et hoc modo slyen nascuntur. Et medicine  non conueniunt.



CAP. XXuIII.---DE GERUNDULA.

Grundula magis de humido ere est quam de sicco, et noctem diligit, ac in fundo ac in summitate aquarum uersatur, et etiam in cauernulis petrarum libenter moratur, et herbulis quibusdam et aliis pascuis uescitur; sed caro eius sana non est ad comedendum, sed homines qui sani sunt, etiamsi comederint, superare quidem poterunt, infirmos autem et precipue gichtige ualde ledit, et omnes infirmitates in homine faciliter excitat. Et pisciculus iste magis feminei generis est quam masculini. Et se ad saxa et ad arenam affretant, et inde rogim inflatur, et eum accipit, et sic feta fit. Et  cum leychet in spuma aque et a slim absque lacte masculi coaguletur et hoc in locis facit, et tunc grana, de quibus pisciculus unus fit, in unum ducit et in alium, et ita separatim grana in unumquemque, et ita in aliis, dum uitalem erem accipiant aque uel coagulata. Sed postquam pisciculus iste eadem grana sua in plurimas suffusas diuiserit, ut prefatum est, iuxta ea non quiescit, sed recedit antequam uiuant. Et ad medicamenta parum ualet.



CAP. XXIX.---DE STECHELA.


Stechela plus de calido ere est quam de frigido, et diem diligit, et quibusdam herbis pascitur, et sanam carnem habet, atque tam infirmos quam sanos homines comesta non ledit. Et de natura hechtes et birsches est. Nam cum interdum bersich rogum suum emittit, hecht hoc uidens masculum porche, qui fac super eadem grana fundere deberet depellit, et ipse milch suum desuper fundit, et ita effuso, deinde uitalem erem ut pisciculi alii recipiant. Sed postquam birsich illa uiuere inspexerit et sui generis non esse, ab eo recedit.



CAP. XXX.---DE STEYNBISZA [Iu, 22].

Steynbisza plus de frigido ere est quam de calido  et de humiditate, et in fundo fluminum uersatur, et noctem diligit, et que immunda sunt comedit, et homini ad comedendum sana non est, sed est fere ut madum, et de piscibus nascitur. Nam diuersi pisces in uno loco et congregati iacent simul, et ibi quasdam spumas et egestiones faciunt, et hoc idem sibi coheret et coagulatur, tandem uitalem erem accipit, uelut uermiculi de fimo equi aut bouis nascuntur, et sic steynbisza nascitur. Et homini ad comedendum non ualet  .



CAP. XXXI.---DE RULHEUBT  .

Rulheubt magis de frigido quam de calido ere est, et diem diligit, et in medietate et in summitate aquarum uersatur, et mundis ac immundis pascuis uescitur, et quidquid in pascuis eius inmundum  est, in caput illius ascendit, et in cerebrum crescit, et ideo caput eius nociuum est et immundum cum stomacho ipsius, et reliquum in corpore eius de mundo cibo crescit et comedi potest. Et cum leychet, in cauernulam transit, et ibi rogim hac et illac emittit, et masculus quamdam humiditatem, et non lac, desuper fundit, et humiditas illa tam fortis est quod grana illa per eam coagulantur. Et postquam hec semina sua effuderint, statim recedunt.



CAP. XXXII.---DE CANCRO  [Iu, 23].

Cancer magis calidus est quam frigidus, et calorem plus de terra habet quam de ere, et diem ac noctem diligit, quia ante faciem suam secundum  solem et retro secundum lunam incedit  . Et sanas carnes habet, et tam infirmus quam sanus homo eum comedere potest, excepto illo cui stomachus frigidus et bestoppet; qui comestos cibos uix digerere potest, illi cancer ad esum nimis fortis est ita quod eum difficile digeri potest, et ideo illi ad comedendum non ualet. In capite autem eius quoddam uiride est, quod dicitur crebeszmar [crebezes malz ed.]: hoc accipe, et huic butyrum maioris ponderis adde, et hec simul knyt, et qui in  facie et circa nares est quedelechte [minutissime pustule ed.], uelut dolor et ulcera ibi ebullire uelint, ille ad noctem se ibi sepe ungat, et cum mane de lecto surgit, unctionem istam in facie uino abluet, et pulchram cutem habebit ita etiam quod ulcera ibi non surgunt.



CAP. XXXIII.---DE ANGUILLA  [II, 24].

Unde anguilla fit? In postero autem tempore, ut nunc est, anguilla quodam alio modo fit. Nam cum hyems superuenerit, aquatilis anguis, qui femina est, separat se a masculo, et aut super lapides, aut super harenam se confricat, et ita cutem suam amittit, et sic per hyemem in fossa quiescit. Sed cum deinde tempus estatis institerit, quemdam lapidem querit, et super illum flatus suos ex  ore suo emittit, et tunc etiam super eumdem lapidem quedam grana ex ore suo scilicet ad magnitudinem fabarum exspuit, et magnum desiderium et studium ad hoc opus habet, quia tunc mundus est, quia ueterem cutem suam, in qua uenenum fuerat, iam perdidit. Et anguilla qui masculus est, hoc uidens, iam illuc properat, et illa anguis fugit eum, et a granis illis, que exspuit, recedit, et mox anguilla super eadem grana ex ore suo uelut lac emittit, id est kuwet, et ea cauda sua tegit, et super illa se extendendo contorquet, quod prefata aquatilis anguis uidens, dedignatur, et appropians sub caudam anguille, scilicet multos flatus interim emittit, et sic ambo ibi iacent: anguilla scilicet cauda sua grana illa tegendo et  anguis sub cauda illius efflando usque dum uitalem erem acceperint. Sed postquam uiuere incipiunt et anguilla hoc senserit, mox tam ipsa quam eadem anguis pre horrore fugiunt, quia naturam suam excesserunt. Et sic anguille fiunt, et multe ex une predicto grano erunt. Unde ubi germinare inceperunt, multitudo eorum cito exsurgit.

Anguilla autem magis de calido ere est quam de frigido, et noctem diligit atque naturam quorumdam uermium habet, qui in cauernulis libenter, qui etiam immundi non sunt, et etiam naturam piscium habet, et non multum immunda pascua querit. Sed tamen caro eius aliquantulum inmunda est, nec in sano homine ad comedendum ualet,  uelut caro porcorum, sed tamen sanos homines non multum ledit, infirmos autem in omnibus febribus et malis humoribus, ac in cunctis infirmitatibus eorum concutit, et comedentes amaros animo et astutos atque argehse facit.---Sed et fel eius pingue est, et qui contra caliginem oculorum cum eo oculos suos inungeret, exinde per modicum tempus clari efficerentur, sed postea iterum tanto plus exinde infirmarentur  .



CAP. XXXIu.---DE ALROPPA  .

Unde Alroppa fit. Anguilla femina interdum quamdam coagulationem ex ore suo super quemdam lapidem emittit, et non grana uelut alii pisces faciunt; et masculus, uidelicet alia anguilla, hoc uidens, feminam depellit, et super hoc se complicat,  et cauda sua tam diu fouet, dum uitalem erem accipiat, et sic alroppen nascuntur. Alroppa autem plus de frigido quam de calido ere est, et diem diligit, ac in medietate aquarum uersatur, sed immunda pascua querit magis quam munda, et nec sanis nec infirmis hominibus ad comedendum ualet, preter iecor, quod tam infirmi quam sani ad esum sumere possunt. nec non utile et bonum est  .



CAP. XXXu.---DE PUNBELEN  .

Unde punbelen sunt? Alroppen, tam masculus quam femina, uterque quamdam coagulationem ex ore suo, uelut sordem, insimul emittunt, et cum illam emiserint, discedunt; nec morantur, sed illa a se ipsa uelut mado uitalem erem accipit, et punbelim  nascuntur, scilicet illa que quasi kulheuutchen in paludibus et in pulueri nature esse solet; non medicine conuenit.



CAP. XXXuI.---DE LAMPREDA  .

Unde Lumpreda sit. Quidam serpens qui, cum oua aquatilis anguis uiderit, mox anguem illam depellit, et se super eadem oua complicat, et ea fouet, et sic ex ouis illis murene nascuntur. Lampreda autem plus de calido ere quam de frigido est, et inuederslage naturam piscium habet, et etiam naturam serpentum tenet, quia uenenosa est, et in cauda sua aliquod ueneni est; et duos tantum oculos habet, quia foramina que quasi oculi in ea uidentur, oculi non sunt, sed tantum ceca foramina.  Et noctem diligit, et in cauernulis et in paludibus aquarum libenter moratur, et immundis pascuis utitur. Et tam sanis quam infirmis hominibus ad comedendum mala est, et malam digestionem  in stomacho hominis parat, atque in omnibus uenis tempestates excitat. Nec ulla utilitas medicine in ea est.


 EXPLICIT QUARTUS  LIBER DE PISCIBUS.



INCIPIT LIBER QUINTUS . DE AuIBUS. PRAEFATIO 


 Cum anima in corpore hominis erea est, quandiu in corpore manet, ita quod ere attollitur et sustentatur, alioquin in corpore suffocaretur: et in humano corpore cum sensibili intelligibilitate et stabilitate uersatur, et ad hec uolatilia creata sunt et posita, cum quibus ipsa sentire et scire debet, que sibi scienda sunt, quoniam uolatilia in ere pennis suis attolluntur et ubique in ere uersantur; et sic anima, dum in corpore est, cogitationibus  suis eleuatur et ubique se dilatat. Et in humiditate terre perfectio illa ostenditur, quod homo in formatione sua perfectus est atque in corporabilitate discernitur, quod homo se corporalem esse in arboribus cognoscit; et his duobus, scilicet in humiditate, in corporabilitate intelligere debet, quod accrescere non poterit, quandiu anima in ipso est.



CAPITULA.

Griffo 	I
Strusz 	II
Pauo 	III
Grus 	Iu
Cingnus 	u
Reyger 	uI
Wultur 	uII
Aquila 	uIII
Othobere 	IX
Anser 	X
Hagelgans 	XI
Aneta 	XII
Gallus 	XIII
Urhun 	XIu
Repphun 	Xu
Birckhun 	XuI
Falko 	XuII
Habich 	XuIII
Sperwer 	XIX
Miluus 	XX
Weho 	XXI
Coruus 	XXII
Kraha 	XXIII
Nebelkra 	XXIu
Muser 	XXu
Ordume. 	XXuI
Merla 	XXuII
Columba 	XXuIII
Turtur 	XXIX
Psittacus 	XXX
Pica 	XXXI
Heera 	XXXII
Ule 	XXXIII
Huwo 	XXXIu
Sisogomi 	XXXu
Cuculus 	XXXuI
Snepha 	XXXuII
Specht 	XXXuIII
Passer 	XXXIX
Mersa 	XL
Amsela 	XLI
Drusela 	XLII
Lercha 	XLIII
Ysenbrado 	XLIu
Widehoppo 	XLu
Quatela 	XLuI
Nachtegalla 	XLuII
Stara 	XLuIII
Fincko 	XLIX
Distelfincke 	L
Imera 	LI
Grasemucka 	LII
Warckengel 	LIII
Merla 	LIu
Wassersteltza 	Lu
Beynstertz 	LuI
Hyrundo 	LuII
Cimgel 	LuIII
uespertilio 	LIX
Wichewala 	LX
Apis 	LXI
Musca 	LXII
Cicata 	LXIII
Locusta 	LXIu
Mugga 	LXu
Humbelim 	LXuI
Glimo 	LXuII
Megelana 	LXuIII




LIBER SEXTUS.



CAP. I. DE GRIFFONE [Iu, II, 2].


Griffo ualde calidus est, et quiddam de natura uolucrum et quiddam de natura bestiarum habet. Nam de natura uolucrum ita uelox est ut eum moles super corpore suo non grauaret; de natura autem bestiarum, homines comedit. Et cum uolat in ere, in calorem ardentem non uolat, sed tamen ei aliquantulum appropinquat  . Et caro eius ad esum hominis non ualet, quia si homo de carnibus illius comederet, multum inde lederetur  , quoniam illic pleniter naturam bestiarum in se tenet. Sed in utraque natura defectum habet. Sed cum tempus instat quod oua sua ponat, speluncam querit, interius quidem amplam, sed exterius in ore foraminis ita acutam et constrictam ita quod uix intrare  potest, et in illa, propter timorem quem de leone habet, oua sua sollicite obseruat, quoniam leo a longe illa odorat, et si ad ea peruenire poterit, ipsa conculcat et confringit, quia griffo ei semper insidiatur, nec eum iuxta se patitur manere, uirtutem eius dedignans. Tamen ursum iuxta se patitur, quia ille debilior leone sit. Et oua sua hoc modo ponit quod ea nec splendor solis nec flatus uenti possit tangere. Sed nec caro, nec oua eius, nec cetera que in eo sunt ad medicamenta multum ualent, quia in duobus naturis defectum magis quam perfectionem habet.



CAP. II.---DE STRUSZ  [Iu, II, 3].

 Strusz [Struthio ed.] ualde calidus est, et de natura bestiarum in se habet. Nam uolucrum pennas, sed cum eis non uolat, quia uelut bestia uelociter currit, atque circa terram uersatur, et pascuis uescitur. Et tanti caloris est, quod oua eius comburerentur et quod fetus non proferret si illa ipse foueret; et ideo illa in sabulo abscondit, ubi et humore et calore et ipso fouentur. Sed postquam pulli de ouis illis exierint, post matrem et cum matre currunt, uelut alii pulli faciunt  . Homo autem qui uallentsucht [caducum morbum ed.] habet, de carnibus struthionis sepe comedat, et ei uires tribuunt, atque insaniam caduci morbi ei auferunt. Sed et pinguibus et fortibus hominibus caro eius ad comedendum sana est, quia superfluas carnes  eorum minuit et eos fortes facit; macris autem et infirmis non ualet, quia eis ad esum nimis fortis esset  . Et qui melancolicus est, ita quod grauedinem et torporem mentis habet, de iecore eius sepe comedat, et melancoliam in eo minuit, atque  mentem ipsius alleuiando suauem facit et mandam. [Oua eius ad comedendum non ualent, quia uenenosa sunt. Sed si quis hydropicus est, testas eorumdem ouorum de quibus pulli egrediuntur, puluerizet, et in aquam ponat, et eam tam pransus quam ieiunus sepe bibat, et curabitur add. ed.]. Cor autem struthionis et pulmo et que in eo sunt ad medicamentanon ualent, quia nec uirtutem uolucrum nec bestiarum perfecte habet.



CAP. III.---DE PAuONE  [Iu, II, 4].

Pauo calidus et humidus est, atque de natura [uolucrum et] bestiarum in se habet. Et uox eius secundum uolucres et secundum bestias permixta est et sonat.  Nam antequam pauo esset, quedam bestolie libitu suo quibusdam uolucribus se commiscuerunt  in coitu; inde pauones nati sunt. Et pauo acer et astutus est, et altitudinem eris non multum querit in uolatu. Et pauo qui masculus est tortuosos e incestos mores habet, et minutis animalibus et bestiolis se interdum in coitu commiscet, que cum pullos generant, secundum matrem et non secundum patrem formas liabent, sed tamen aliqui eorum secundum colorem pennarum patris et in crinibus suis interdum colorati sunt. Et ipse pauo, cum bestiolas illas currere uidet, eas de se natas cognoscit et diligit. Sed pauo, scilicet femina, cum oua sua ponit, ea abscondit ne masculus suus illa uideat, quasi eam pudeat oua pertulisse et non nuda carne pullum generare, sed testa oui opertum, et ideo oua odit et ea confringit  si illa inuenerit. Et sic femina oua sua abscondit, ne masculus illa uideat, usque dum pulli de ouis egrediantur. Sed adhuc pullos suos tam diu celat, dum plus crescant et dum currere possunt. Postquam autem ita confortantur quod ire possunt, tunc cum illis ad masculum suum procedit. Et ille, eos ire uidens, pullos suos esse intelligit, et cum pennis suis illis applaudit, et gaudium se habere ostendit. Sed tamen femina eosdem pullos adhuc ab eo segregat et ab eo mouet usque dum plus confortentur, quia timet quod ille pedibus suis conculcet. Sed et idem masculus quamdam altitudinem querit in qua erem illum flare intelligit de quo penne eius in multitudinem et in longitudinem cito educentur. Quod cum uiderit, de eis gaudet  uelut bestie de saltu suo, sed et alius er postea easdem pennas afflans eas emollit et educit, et inde tristantur dum iterum crescunt. Femina autem erem illum ut penne ei crescant non querit, sed uelut in constrictione circa inferiora uersatur.

  Caro autem pauonis ad comedendum nec sanis nec infirmis hominibus ualet. Sed qui sanus est eam quidem superare potest. Omnes autem noxios humores qui in infirmo sunt commouet et excitat. Sed uesicam pauonis sicca et eam serua, et si ulcus aut slyr in aliquo homine ebullit, eam desuper liga, et suauiter rumpetur. Et postquam rumpitur, item desuper pone, et putredines illas extrahit, et tanto citius sanabitur.



CAP. Iu.---DE GRUE  [Iu, II, 5].

Grus calida est, et mundam naturam habet et possibilitatem uolandi et in terra eundi tenet. Et cum multitudine libenter uolat, et tanto facilius insidias effugat. Et magnam uirtutem in collo habet, et simplex est et prouida, et uigilem sensum habet  et artem hanc ut precaueat quod nec auis nec bestia eam faciliter ledere poterit  . Caro autem eius tam infirmis quam sanis ad esum bona est, sed oua eius ad comedendum non ualent.---Homo autem qui a gicht fatigatur, de carnibus eius frequenter comedat, et gicht in eo cessabit. Et qui uicht habet, de iecore eius sepe comedat. Et si schelmo porcos fatigat et occidit, rostrum gruis pulueriza, et ipsum puluerem aut in muz quod comedunt aut in aquam quam bibunt, et illis ad comedendum et bibendum da, et melius habebunt, et schelmo in eis cessabit. Et de sanguine gruis sicca et serua, et dextrum pedem eius sicca et serua, et si tunc interdum ulla femina in difficultate partus laborat, de sanguine isto in modica aqua comminuat,  et cum illo super os uulue, scilicet superius, inunge, et in eadem aqua, sanguine isto permixta, fac ipsam feminam quasi in speculo se conspicere, atque dextrum pedem gruis super umbilicum eius liga, et tanta uis in istis existit quod clausa uiscera et clause lenden [clausa uiscera ed.] tanto citius ad partum aperiuntur. Cetera autem que in ea sunt ad medicamenta non ualent.



CAP. u.---DE CYGNO  [Iu, II, 6].

Cyngnus  frigidus est et humidus, et aliquid de natura anseris habet et natura anete. Et in aqua se libenter lauat, atque aquam et terram magis quam uolatum diligit, ac in aquis quedam immunda interdum forat  . Et caro eius sanis ad  comedendum bona est, infirmis autem non ualet.  Et homo, qui dumphet, iecor eius coquat, et sepe comedat, et putredinem a pulmone illius aufert, et ille curabitur. Sed et qui in splene dolet, pulmonem cygni coquat et sepe comedat, et splen eius sanabitur. Et qui urslecht in corpore suo habet, cingnum pinguem faciat, et eo occiso, smalcze accipiat, et in patella primum dissoluat, id est zulasz, et tunc biboz et sepo  corticem quercus equali pondere addat, ita ut bis tantum de sagimine sit, et sic denuo in patella simul coquat, et inde unguentum faciat, et sepe cum eo se perungat. Sed cutis eius, ubi se primum ungit, bulechte [pustulosa ed.] fit, et postea cito sanabitur. Et reliqua que in eo sunt ad medicamenta non multum ualent  .



CAP. uI.---DE REYGER  [Iu, II, 7].


Reyger [Ardea ed.] calidus et siccus est, et non nisi dus donne  aquarum descendit. Et ideo etiam circa aquas interdum uersatur  . Et caro eius tam infirmis quam sanis hominibus ad comedendum bona est, quia in stomacho eius slim non parat. Homo autem, qui tristem mentem habet, cor eius sepe comedat, et mentem eius letam facit. Et cui oculi caligant aut sergent  caput reygers in aqua coquat, et postquam coquitur, oculos eius accipiat, et eos in sole exsiccet, et tunc eos in frigidam aquam per modicam horam ponat, ut in ea mollescant, et iterum ad solem exsiccet, et sic ter faciat, et postquam hoc fecerit, eosdem oculos ad puluerem comminuat, et tunc tantum cum in oculis  caligat aut dolet, puluerem istum in purum et bonum uinum ponat, et sic ei pennam intinguat, ac cum ea [palpebras et cilia oculorum suorum circumliniat, et si] oculos interius modice tetigerit, non oberit. Et hoc ad noctem, cum dormitum uadit, sepe faciat, et caliginem ac dolorem oculorum aufert. Sed cui stomachus induratus est, ita quod getwang habet, de iecore eius sepe comedat, et stomachum eius mollificat. Et qui in splene dolet, de ossibus eius in aqua sufficienter schabe, et ita ieiunus et ad noctem sepe bibat, et melius habebit.



CAP. uII.---DE uULTURE  [Iu, II, 17].

uultur frigide nature est, et artes uolucrum et  bestiarum nouit, et inter alias uolucres uelut propheta  est, et in tanta altitudine uolat, quanta humor terre sursum ascendit, scilicet usque ad calorem eris; et nullum uolucrem ledit, et precauet etiam ne ab aliis ledatur, atque cadaueribus pascitur, et etiam de terra illa interdum forat, que sanguine animalium perfunditur, scilicet ubi animalia occiduntur  . Caro autem eius comedi non debet, quia frigiditas que in eo est  homini in cibo mortifera esset. Sed cerebrum uulturis hanc naturam habet, dum ipse uultur uiuit, ut si homo illud incorruptum habere posset, omnem infirmitatem preter mortem a se depelleret. Sed homo illud incorruptum habere non potest, quia cum mors  uolucrem illum aliquo modo inuadit, ita quod uitalis er ab eo egreditur, ipso moriente pellicula cerebri  frangitur, et mox cerebrum dissipatur, ita quod uirtutem suam amittit. Sed cum uulturem occidis, cum adhuc calidus est, pennas eius aufer, et corpus eius incide, et tantum uiscera in quibus stercora sunt abiice, et totum aliud corpus, scilicet cum integro capite et cum corde, iecore et pulmone  in aqua et in noua olla fortiter coque, et tunc smaltz, modicum baumolei adde, et minus bilsen olei quam baumolei sit, et sic unguentum fac, et illum qui unsinnig [freneticus ed.] est per totum caput suum sepo illo unge; et illum qui uirgichtigit est et quem gicht fatigat, cum eo ubique in corpore suo perunge. Et etiam qui in dorso aut in lenden, aut in corpore suo ullam infirmitatem habet, cum eo ibi inunge, et curabitur, aut Deus eum curare  non uult, quia hoc unguentum pretiosissimo unguento pretiosior est, quia cutem infirmantis hominis cito pertransit et eum sanat.  Etsi ita cum predicto smalcz caput uulturis, ut predictum est, coquitur, de succo cerebri eius haberi poterit, et non alio modo. Et cor eius in medium diuide, ut tanto melius siccari possit, ad ignem suauiter sicca, ita ne assetur, et deinde etiam ad solem sicca, et tunc illud in ceruinam corrigiam consue, cum illa te cinge, et si quis te ueneno occidere uult, dum cum eadem corrigia cum corde illo accinctus es, mox toto corpore tremis et sudas, et sic intelligere poteris uenenum tibi prope esse, et hoc modo illud deuitare poteris, Nam quia uultur uenenum ledit,  ideo etiam omnis lesio ab eo fugit; uultur enim naturaliter tempora aurarum et auras temporum nouit, et etiam uolentem se occidere declinat. Unde cor eius, ad ignem positum, ut quod liuoris in eo est exsiccetur, et etiam ad solem, ut firmitudo eius de calore solis roboretur, et ita in ceruinam corrigiam positum, quia ceruus uelocior et sensibilior aliis animalibus est, et ita homini circumcinctum, ut predictum est, dum corpus hominis ab illo incalescit,  ipsa pericula ueneni declinare facit, quoniam er, qui circa hominem est, aduenientem noxium erem et per insidias emissum per uirtutem eiusdem cordis et ceruine corrigie, quia et idem er circa illa uersatur depellit. Nam cum idem er uenenum adesse senserit, propter uirtutem predicti cordis et corrigie, hominem ad trepidationem commouet, ut cum de bonis operibus loca et homines in sanctificationem et in prosperitatem ducuntur, et ut de malis operibus in scandala et in lesionem sic etiam uertuntur. Sed cum uultur coquitur, oculum eius in anulo besmede, et si illum in digito portaueris, paralisim et gicht a te compescit. Pulmo et penne ad medicamenta non ualent.



CAP. uIII.---DE AQUILA  [Iu, II, 18].


Aquila ualde calida est, uelut ignea sit  , et oculi eius magis ignei sunt quam aquosi, et ideo etiam solem fortiter inspicit. Et quoniam fere ignea est, et calorem et frigus pati potest, et alte uolat quia calorem bene suffert  . Sed et caro eius homini ad comedendum mortifera esset  si eam comederet, quia nimis fortis ei esset propter nimium calorem qui in ea est. Et quoniam calore solis perfusa est, et quia etiam eum fortiter inspicit, inde grim est, et inde etiam multam sensibilitatem in corde habet. Et plurima rapit et transuehit, que abiicit et non comedit, sed ea tantum comedit que sana et calida sunt. Et cum oua ponit, calidissimum locum aut solis aut eris querit, ut calore  illo fortiter perfundantur et confortentur; et si casu euenerit, ut aliquod ex his uacauerit, ita quod calore perfundi non possit, pullus qui ex eo egreditur debilis et infirmus erit et non tam fortis ut uiuere deberet; et tam mirabilis natura in corde eius et ita apud se haberet  , et tanta scientia super omnem modicum in eo claresceret, quod cor hominis eam sufferre non posset. Nam in ipsa hora qua aquila occiditur uel per se moritur, tota uis in corde eius est, ita quod ipsum cor fit uelut unmechtig sit, ita quod etiam debilius erit quam alia corda uolucrum aut animalium. Et ideo nullus homo cor illud tam forte habere potest ut in ipso est quando uiuit. Sic et scotbaro et gensaro ac hasenaro eamdem naturam  habent quam et iste de quo, nisi quod alius acrior, alius lenior est, et quod alius uelocius, alius tardius uolat, sicut et homines in moribus suis diuersi sunt, sed tamen unam naturam humanitatis habent. Et ad illa opera ualent, sicut etiam prefatum est.



CAP. IX.---DE ODEBERO [Iu, II, 19].

Odebero [Ciconia ed.] calida est atque naturam stultorum animalium habet, et in medio eris uolat,  quia uolucres que in medietate eris uersantur terram sentiunt, et tempora temporum magis intelligunt  quam illi qui in altitudine et in alto ere uolant, quia isti qui in alto sunt in calore uersantur, de ardore illo sepe decipiuntur, ita quod hyems et alia quedam tempora eis sepe superuenerint, antequam ea sentiant  . Et caro eius non ualet ad esum hominis, quia eum lederet. Accipe ergo odeberum et caput eius, et ingeweide abice, atque omnes pennas eius aufer, et reliquum cadauer in noua olla modico foramine perforata absque aqua ad ignem incende, et sub ollam istam aliam nouam ollam pone, et smaltz [sagimen ed.] effluentem accipe, et tunc ad tertiam partem eius aruinam ursi ipsi adde, atque tantum de butyro, uelut tertia pars  est aruine ursi, et herbam que gicht dicitur, et kranchsnabel equo pondere contunde, et cum illis in noua olla coque, et deinde per pannum cola, et sic fac unguentum; et qui freneticus est, aut qui paralisi fatigatur, aut qui in aliquo membro corporis sui a gicht fatigatur, unguento isto se perungat, et melius habebit. Cetera autem que in eo sunt ad medicamenta non multum ualent  .



CAP. X.---DE ANSERE  [Iu, II, 8].

Anser, scilicet gans, calidus est, et etiam de ere illo, de quo bestie uiuunt, et etiam de aquoso ere, qui ei pennas educit; sed alte uolare non potest, quia de ere bestiarum habet, sed de aquoso ere in aqua libenter uersatur, et mundis et immundis pascuis uescitur. Et propter hanc duplicem naturam  caro eius infirmis ad comedendum non ualet, quia in homine multociens liuorem et ulcera parat, uelut scabiem et uelut ulcera lepre similia quia inmundis interdum uescitur  , sed homines qui sani sunt, carnes eius comestas aliquo modo superare possunt. Si quis autem anserem comedere uult, eam aut per tres aut per duas dies ualde esurire permittat, ut mali humores qui in ea sunt euanescant  , et tunc frumento nutriatur; et deinde occisa ad ignem assa, et cum assatur, selba et bone alie herbule ei imponantur, et succus earum ipsam pertranseat, et etiam uino et aceto cum flabello semper aspergatur, ut sanguis de ea effluat, quia sagimen eius comedi non debet, quoniam hominem  infirmari facit, quia de malis humoribus inpinguatur  . Et qui sanus est, eam hoc modo assatam modice ex ea comedat. Cocta autem in aqua ad esum hominis mala est, quia mali humores qui in ea sunt per aquam ita ipsi non auferuntur sicut ad ignem assata  . Oua autem eius, quocunque modo parantur, ad esum hominis mala sunt, [quia scrophulas et alias multas infirmitates in homine parant add. ed.]



CAP. XI.---DE HALEGANS [Iu, II, 9].


Halegans [Grandula ed.] ualde calida est et uelox in uolatu, et uolando laborat  , et ideo tam infirmis quam sanis ad comedendum bona est; et in calore eris uolat, quia in frigore periret. Et cum multitudine uolat ut tanto minus ab ullo ledatur; ac in die non timet, et ideo in nocte aliquantum uigil est. In nocte autem timet, et immundis pascuis uescitur  . Homo autem, cui oculi caligant aut serigent, fel eius accipiat, et ei bis tantum puri uini addat, et in cuprinum uasculum ponat, et ex eo ad noctem cum penna circa oculos liniat, ita ut etiam oculos interius tangat, et hec sepe faciat, et clari et sani fiunt, nec wisza, nec pellicula, uel apostema in eis faciliter crescit. Et qui de uicht  dolet, iecor eius coquat et sepe comedat, et melius habebit. Et qui husten habet, de pulmone eius cocto sepe comedat, et husto cessabit. Sed et qui in stomacho dolet, hagelgans accipiat, capite ac uisceribus abiectis, reliquum corpus in aqua fortiter coquat, et tunc de aqua auferat, atque de carnibus illis omnia ossa separet, et easdem carnes in mortario contundat, atque succum qui in eis est per pannum extorqueat, et cum eodem succo et modica farinula suffen paret, et ieiunus sorbeat, et slim ac malos humores de stomacho eius, ipso ignorante, leniter auferet. Cetera autem que in eo sunt, ad medicamenta non ualent.



CAP. XII.---DE ANETA, DOMESTICA  [Iu, II, 10].


Aneta, que domestica, grauem calorem habet, et aliquantum de ere bestiarum, sed tamen plus de aquoso ere naturaliter habet, et immundis pascitur, sed immunda, que deuorat, per aquam, in qua sepe natat, in ea purgantur et per eam transeunt  . Et qui sani sunt, carnes eius comestas superare possunt, infirmis autem non ualent. Cetera omnia non ualent. [Sed qui anetam comedere uoluerit, in aqua coctam non comedat, sed, ut de Ansere predictum est, eam ad ignem asset. Oua autem uenenum et ut fixura aranee homini sunt. Add. ed.]



CAP. XIII.---DE ANETA SILuESTRI  [Iu, II, 11].

 Siluestris autem aneta eamdem naturam habet, quam et domestica; sed siluestris salubrior est ad esum hominis, quam domestica, quia in aquis semper uersatur. Siluestrem autem anetam in noua olla ad puluerem combure, capite et uisceribus atque pennis abiectis, et puluerem istum in fractas orfimas sepe mitte, et sanabuntur. Penne autem anetarum aliquantum ad lectos et ad  ceruicalia plus ualent, quam penne gallinarum  .



CAP. XIu.---DE GALLO ET GALLINA  [Iu, II, 12.]

Gallus et Gallina uterque frigidam et siccam naturam habent et non alte uolant, quia precipue de ere terrestrium animalium  ; et carnes eorum sanis hominibus bone sunt, sed comeste eos pingues non faciunt, infirmos autem aliquantum refocillant. Quod si aliquis ualde infirmatur, et carnes istas frequenter comedit, in stomacho eius slim parat, et ipsum stomachum ita infirmari facit, quod comestos cibos uix digerere poterit, quia eedem carnes frigide sunt  . Sed si iste qui ualde infirmatur, carnes gallinarum comedere uoluerit, eas cum aliis quibuslibet carnibus coqui faciat ut succo illarum temperentur,  quia sicce sunt, et sic comedat, assas autem deuitet, quia cas uix digerere poterit. Et gallina ad esum infirmis melior est quam Gallus, quia carnes Galline teneriores sunt quam carnes Galli  . Sed qui sanus est in corpore, de utrisque comedere poterit. Sed et sano homini cappo ad comedendum bonus est, infirmo autem non multum ualet, quia cappo non satis laborat, sed semper in quiete est, unde etiam et carnes eius tanto fortiores sunt  , et iecor tam galline quam galli, sepe comestum, contra infirmitates ualet, que hominem interius ledunt. Iecor enim galli et galline durum non est et infirmum, et penne gallinarum ad ceruicalia male sunt, quia gicht in homine illo excitant, qui desuper incumbit. Cetera autem que in eis sunt  ad medicamenta non ualent.

[Quelibet oua uolatilium magis frigide quam calide nature sunt, et ad comedendum nociua sunt, sed oua gallinarum que domestice sunt, comedi poterunt, sed tamen moderate. Sed qui infirmus est, si oua comedere uoluerit, aquam et uinum commisceat, et in patella feruere faciat, et oua hoc modo testa abiecta coquat, et eum non ledent. Homo autem qui dysentieriam  habet, uitella ouorum in scutella terendo pulset, et ciminum, et modicum piperis addat, et iterum in testas ouorum reponat, et ad ignem asset, et dolenti, postquam modicum comederit, ad manducandum tribuat. Quecunque autem idem infirmus interim comedit, calida sint et mollia, scilicet pullos gallinarum, et  ceteras molles carnes, et pisces; sed allec, et salmonem deuitet, et bouinas carnes, et caseum, et cruda et grossa olera, et porrum, et siligineum et ordeaceum panem, et quidquid assum est, preter assum pirum, non comedat, et uinum bibat. Sed si quis fluxum sanguinis habet, duo uitella ouorum distemperet, et succum metridati, quantum medietas unius uitelli est, addat, et aceti quantum due  teste oui capiunt, et modicum de puluere cinnamomi, et minus de puluere zituaris immittat, et sorbicium aliquantum spissum inde paret, et modice calidum tam ieiunus quam pransus sorbeat, et melius habebit. Add. ed.]



CAP. Xu.---DE URHUN  [Iu, II, 13].

Urhun calidum et aliquantulum humidum, et ideo tam infirmis quam sanis in comestione bonum est. Et si maden [tarmus ed.] aut alii uermes hominem comedunt, uesicam Urhunes pulueriza, et puluerem istum in locum ulcerum illorum pone, et cum de puluere isto gustauerint, moriuntur.



CAP. XuI.---DE REPHUN  [Iu, II, 14].

Rephun [Perdix ed.] frigida est, sed tamen domestica gallina  perdice frigidior est, et inperfectionem  in se habet, ac etiam perdix instabilior quam domestica gallina, quoniam caro eius infirma non est, sed fragilis, quia nec pleniter de terra est; et comesta sanos non multum ledit, infirmis autem non ualet, quia slim in stomacho eorum parat. Accipe autem fel eius, et ueteri aruine commisce, et in cuius cutem pediculi exterius de sudore carnis crescunt, ille cum eo sepe se perungat, et cutem eius pertransit, et sudorem purificat, ita quod pediculi amplius non crescunt. [Quod si interius ex aruina eius crescunt, unctio ista non proderit. Add. ed.]



CAP. XuII.---DE BIRCKUN  [Iu, II, 15].

Birckhun eandem fere naturam habet quam Rephun preter quod caro Birckhunes tam infirmis  quam sanis melior et sanior est ad comedendum quam caro rephunes. Si autem cancer hominem comedit, uesicam eius ad solem aut ad ignem sicca, et deinde eam modico uino parumper humidam fac, et sic eam super locum ulcerum extende, et desuper comprime, et ita diu iacere permitte, et cancri morientur.



CAP. XuIII.---DE FALCONE.  [Iu, II, 20].

Falco [Herodius ed.] calidus est, et aliquantum siccus, et magnam uim cordis habet, et uolatu uelox est, et alte sursum, et ad inferius deorsum, et in medietate eris uolat  . Nec caro eius comeditur. Et si orfime in homine sunt, siue integre siue rupte sint, smaltz [sagimen ed.] eius desuper  unge, et siccabuntur. Sed Falco tantam acerbitatem in se habet quod ad medicamenta non ualet  . Sed alii falken, de quacumque terra sunt, eandem naturam habent sicut et iste, et etiam ad eandem medicinam ualent, nisi quod interdum secundum regiones in quibus nutriuntur, alius alio fortior et uelocior existit.



CAP. XIX.---DE HABICH [Iu, II, 21].

Habich [Accipiter ed.] calidus est et humidus  [nec caro eius propter ferocitatem comeditur add. ed.] atque alios uolucres nouit, et naturam eorum sentit, et secundum quod in eis nouit eis insidiatur et rapit. Et alte uolat, ac in medietate eris uersatur  . Homo autem qui in iecore aut in dextro latere dolet, pulmonem Habichs in aqua coquat, et ei scherling [cicutam ed.] addat, et consolide plus quam scherlings, et de butyro uaccarum in Maio parato plus quam istorum trium sit, et simul coquat, et per pannum colet, et sic unguentum faciat, et circa iecor suum ac in dextro latere cum eo se inungat, et melius habebit. Et qui leprosus est, fel eius accipiat, et ei bis tantum uini addat, et ubi in corpore suo lepra est, ibi se perungat, et mox smaltz eiusdem ancipitris ipsum locum inungat;  et hoc sepe faciat, et lepra sanabitur  . Penne autem eius nec ad lectos, nec ad cussinos ualent, quia si quis desuper recumberet, cum difficultate grauiter dormiret.



CAP. XX. DE SPERWERE [Iu, II, 22.]

Sperwere [Nisus ed.] calidus, et letus, et uelox est in uolatu, et alte et in sideribus et in medietate eris uolat  . Quod si uir aut femina in libidine ardent, accipient Sperwere, et eo occiso, pennas auferant, et tunc capite et uisceribus abiectis, reliquum corpus in nouam ollam modico foramine perforata, absque aqua ad ignem incendat, et sub olla ista aliam nouam ollam ponat, et smalcz effluentem ita excipiat, et tunc de calandria, quere quod  sit , et minus de gamphora contundat, et cum prefato smalcz commisceat, et denuo ad ignem modice calefaciat, et sic unguentum faciat; et uir uerendum suum et gelancken cum eo per quinque dies ungat, et per mensem unum ardor libidinis in eo cessabit, absque periculo corporis sui. Mulier autem circa umbilicum et in ipso foramine umbilici cum eo se ungat, et ardor ille in ipsa per mensem cessabit; et mense peracto, tam uir quam mulier, se inungat, et ita remedium de libidine habebunt. Quod si calandriam et gamphoram habere non poterunt, accipiant minutissimam pennam Nisi, sufficienter de eis per quinque dies in baumeolum ponat, ut in illo ad solem incalescat, et sic ferueat, atque in predictis locis corporis sui,  tam uir quam mulier, cum eo se ungat, et ardor libidinis in eis euanescet. Cetera autem, que in eo sunt, ad comedendum nec ad medicamenta non ualent  .



CAP. XXI.---DE MILuO [Iu, II, 23].

Miluus calidus est, et calorem diligit, et cum sol splendet, in calore libenter uolat, et etiam in calida umbra libenter manet. Sed ardorem eris deuitat, nec altitudinem ipsius, sed mediocritatem, et inferius eum uolat, atque minutas auiculas libenter  rapit. Sed tamen non multum acer est  . Sed caro eius ad comedendum contraria est, quia omnes aues, qui  unguibus kryment [rapaces ed.] ad comedendum homini contrarie sunt. Homo autem qui orfimes in corpore suo habet, Miluum accipiet, et eo occiso, pennas auferat, et tunc, uisceribus, in quibus stercora sunt, abiectis, cetera omnia cum capite et unguibus in noua olla modico foramine perforata absque aqua  ad ignem accendat, et super olla ista aliam ollam ponat  , et smalcz eius ita accipiat; quod cum fecerit, carnes illas que in illa olla remanserunt, in ipsa ad puluerem comburat, et cum predicto smalcz, orfime, si integre sunt, sepe inunge, et euanescent. Si autem rupte sunt, de ipso puluere in eadem ulcera pone, et exsiccabuntur.



CAP. XXII.---DE WEHO  .


Weho frigidus est, ac furtiuos mores habet, et non alte uolat, atque inmundis pascuis uescitur, et etiam interdum his que uenenosa sunt. Et ideo ad medicamenta non ualet, sed hominem magis lederet.



CAP. XXIII.---DE CORuO  .

Coruus plus calidus quam frigidus est, et quasi in medio eris uolat. Et astutus est, audax, et non timet, atque hominem non multum fugit nec timet, ita quod etiam faciliter cum eo loqueretur, et scientiam fere ad hoc haberet, nisi quod irrationale animal est. Et quia hominem cognoscit, ideo  etiam multociens ea rapit que homo apud se habet. Et caro eius homini ad comedendum contraria est, quia naturam latronum et furum habet. Et cetera que in eo sunt ad medicamenta non ualent.



CAP. XXIu.---DE KREWA ET KRAHA  .

Krewa et Kraha sunt frigide nature, et in quadam medietate eris uolant, atque uoces hominis imitantur, ac de genere corui sunt. Nam in primo, antequam cornix et monedula essent, pica uidens oua corui, ea furata est, et super ea se posuit et fouit, et ita primum cornices et monedule processerunt, sed deinde inter se, ut nunc est, oua posuerunt, scilicet cornix cum cornice, monedula cum monedula, et ita nunc multiplicate sunt. Et  ad medicamenta non ualent, quia uolatile aut aliud animal quod cum homine per astutiam est, ei ad medelam non multum prodest, sed in eo uteretur ut malus nequam in moribus suis, et arg inde fieret.



CAP. XXu.---DE NEBELKRAHA  .

Nebelkraha calida est, ac mores iactantie habet Et erem ac tempora cognoscit; et uarios euentus uix exspectat, atque ubi tristitiam futuram nouit, illuc properat, et mundis ac inmundis utitur. Sed  caro eius ad medicamenta non multum prodest.



CAP. XXuI.---DE MUSAR  [Iu, II, 24].

Musar [Larus ed.] de calido ere solis procedit, et cum iuuenis est, calidus est et fortis, et fortiores pastus comedit; sed cum in etate procedit, frigidus erit et debilis, et tunc debiles pastus querit. Cum autem ad senectutem peruenerit, ad primum calorem et ad primam fortitudinem reditum habet, atque ut prius fortiora pascua querit  . Et caro eius sanis et infirmis hominibus ad comedendum bona est. Homo autem qui uirgibnisse [uenenum ed.] aliquo modo sumpsit, cor eius et iecorem ac pulmonem ac uiscera purgata coquat in aqua, et tunc cum uino et albo pipere ac parum minus de komel sultzen parat; uel si album piper non habet, modicum de  ale, scilicet minus quam komel sit addat, et hiis carnes illas imponat, ut eis perfundantur, et ieiunus sepe comedat, et si uenenum quod comedit aut bibit, etiam in stomacho eius induratum est, illud auferet et purgabit, et sic homo ille sanabitur.



CAP. XXuII.---DE ORDUMEL  .

Ordumel prauum calorem in se habet, et ad comedendum non ualet, quia totum quod in eo est homini contrarium est. Nec etiam ad medicamenta ualet.



CAP. XXuIII.---DE ALKREYA.

Alkreya plus frigida est quam calida, et mundis et quibusdam uenenosis pascuis uescitur, et interdum etiam infirmos pisces comedit. Et caro eius nec sanis  nec infirmis hominibus ad comedendum ualet, sed qui sani sunt, superare possunt, infirmis autem obest. Et medicina in ea non est.



CAP. XXIX.---DE MEWA  .

Mewa calida est et in recto temperamento de ere et de aqua est, ac temperate humida est. Et non alte uolat, et sanis et infirmis hominibus ad comedendum bona est.



CAP. XXX.---DE COLUMBA [Iu, II, 16].

Columba frigida est plus quam calida, et mane diei, id est primum ortum eius, quod temperate gelidum est, plus diligit quam calorem. Et simplex est et timida, et ideo cum multitudine uolat ut tanto minus ab aliis uolucribus ledatur, Et quia frigida est, facile esurit, et cibus in ea ita non incalescit ut in  alio alite, et idcirco cito esurit, et plus quam alius ales sue magnitudinis comedit  . Et caro eius non est firma, sed aliquantum arida, nec multum succum homini tribuit  , et sano homini ad cibum non multum prodest, etiamsi ei non obest. Infirmum qui in corpore deficit, comesta ledit. Sed et holtzduba et ringelduba eamdem naturam habent, excepto quod iste in siluis morantur et inde aliquantum  ac riores et maiores illis sunt et quod de pascuis siluarum pascuntur. Sed nec iste nec ille ad medicamenta ualent 



CAP. XXXI.---DE TURTURE  .

Turtur calida et sicca est, et uirilis fortitudinis est, nec pauida est, et quasi seruum semper habet. Et quoniam humiditatem non habet, nec uiuere suum ad diuersa ponit, fel in ea crescere non potest, quemadmodum in homine est: qui bonam uoluntatem habet, fel in eo crescere non potest, sed in eo decrescit; et cum scelestam mentem habuerit, in eo fel augetur. Et caro turturis ad comedendum non ualet, quia gicht in homine excitat. Cetera non ualent.



CAP. XXXII.---DE PSITTACO  .

 Psitacus ualde calidus est, et etiam humidus, ac quiddam et aliquod de uolatu grifonis et aliquod de uirtute leonis habet. Sed nec in uolatu nec in uirtute quidquam audet ut posset . Et etiam tempora temporum nouit, et secundum euentus illos se habet et cantus suos exprimit, ac etiam secundum ignem fel  aliquos colores in pennis suis habet. Sed ad medicinam non ualet, qui nullam uirtutem ad plenum in se tenet, sed in defectu, quia diuersa natura est.



CAP. XXXIII.---DE PICA  [Iu, II, 25].

Pica grauem calorem in se habet, et arg est, ac de ere et de terra diuersas pennas habet et quasi iactantiam naturaliter sequitur, ita ut cum alienos  homines uenire uiderit, uocem in aduentu eorum emittit. Et pascua querit, que uenenosa et nociua sunt, siue herbule, siue cadauera sint  , et ideo caro eius ad comedendum homini ut uenenum contraria est. Et circa hominem uelut dyabulus uersari solet  . Et si quis homo grintslecken [profundam scabiem ed.] in capite suo habet, smalcz eius accipiat, et cum eo caput suum ungat, et sanabitur. Cetera autem que in eo sunt ad medicinam non ualent  .



CAP. XXXIu.---DE HERA  [Iu, II, 26].

Hera calida est et aliquantulum sicca, et in uaria aura et in tempestatibus uolare bene potest. Sed alte non uolat, et caninos mores habet, et in se ipsa immunda est, et pastum qui hominibus nociuus est,  comedit, et quidquid uidet in facto suo quantum potest imitatur, et unumquemque hominem quem care uidet uoce salutat  . Caro autem eius quasi uenenum homini esset, qui eam comederet, quia tempestatibus perfunditur et quoniam diuersam naturam morum habet. Accipe autem heram, et caput eius et uiscera abiice, atque pennas eius aufer, et reliquum corpus discinde, et discissum in nouam  ollam pone, et ei fenigrecum et minus de babellum adde, et tunc etiam hirczmarck, et minus hunresmalcz et de butyro uaccarum in Maio parato eis tantum adde, quantum istorum duorum est, et omnia simul in aqua coque et sic de raum qui desuper natat unguentum fac, et hoc optimum est contra dolorem capitis, et scapularum, aut lenden [renum ed.], aut glancken [iliorum ed.], si te ibi cum eo sepe unxeris, atque gicht ibi cessabit, quamuis fortis sit, et homo ille melius habebit. [Et si boues, aut porci, aut oues aliquo modo infirmantur, auis hec in aqua coquatur et illis ad comedendum detur. et sanabuntur, a quacunque peste teneantur. Add. ed.]



CAP. XXXu.---DE ULULA  [Iu, II, 27].

 Ulula calida est, et mores furis habet, quia diem scit, sed eum fugit et noctem diligit; et alios uolucres odit, quia naturam eorum non amat. Et mortem hominis scit. Et ubi meror et planctus futurus est, odorem illum per erem sentit, ut auis cadauer, et mox ad illud properat, et priusquam planctus superuenerit, inde fugit. Et his pascitur que nature hominis contraria sunt  . Et si homo carnes eius comederet, ei quasi uenenum esset, propter malam naturam, quam in se habet. Caput autem eius et uiscera eius abiice, et pennas eius aufer, et reliquum corpus ad ignem assa, et smalcz ipsius excipe, et deinde bisch [ibiscum ed.] et bis tantum de reynfano [tanaceto ed.] in aqua coque, et postquam coxeris smaltz ulule adde et infunde, et denuo welle [ad  ignem ponatur ed.], et etiam baumolei tantum adde uelut quarta pars eius smaltzes est, et sic omnibus his per pannum expressis fac unguentum, et homo qui paralisim habet aut uirgichtigit est, cum eo sepe ungatur, et curabitur.



CAP. XXXuI.---DE HUWONE [Iu, II, 28].

Huwo [Rubo ed.] calidus est, et eamdem fere naturam habet quam et ulula, nisi quod huwo in nequitia fortior et robustior ulula est; et mores furis habet, et diem scit, sed eum fugit, et noctem diligit, atque alias aues odit, que in die uolant  . Et caro eius uisui hominis contraria est. Et smalcz eius accipe et in patella zulasze, et qui orfimas habet, siue integre, siue rupte sint, cum eo se ungat, et  exsiccabuntur. Cetera autem que in eo sunt ad medicamenta non ualent.



CAP. XXXuII.---DE SISEGONINO  .

Sisegonino calidus est, et noctem ac splendorem lune diligit, plus quam diem aut quam solis splendorem, sed tamen diem plus amat quam ulula. Et ideo in nocte uersatur, quia alias uolucres abhorret nec uideri multum uult. Et aliquantum mores furentis, quasi interdum wudich sit, uelut ille, qui non curat  quid faciat. Et cum pullos suos de ouis primo egredi uiderit, putat sibi alienos esse et eos occidit; et cum uiderit illos non moueri, tristatur, et se lacerat, ita quod sanguine suo suscitantur, et tunc eos ualde diligit, quia scit eos de se suscitatos esse. Sed et leta et tristia tempora hominis sentit ac intelligit, quia si leta sunt, ei cantando congaudet; uel si tristia, tacendo se tristem ostendit. Et cum interdum in ere pendet in dorso ac terram uerso, in ere aspicit et considerat, quando tempora gaudii et letitie aut tempora tristitie futura sunt. Et si homines ibi morituros preuidet, hoc paucis uocibus ostendit, et silet.



CAP. XXXuIII.---DE CUCULO  [Iu, II, 30].

Cuculus calidus est, et de moribus uolucrum et  bestiarum in se habet, et audientes homines uoce salutat, et in blind aura uersatur. Sed nec magnum calorem nec magnum frigus pati potest. Et cum magnus calor in estate est, umbras siluarum querit, et magnus calor in estate pennas commouet, ita quod cadunt in hyeme. Et cum senserit, quod penne eius morientur, pascua eius in nidum suum congregat et studet, quod pennulas suas in ipso nido dimittat, et in eis per hyemem iacet, ut calorem ab eis habeat, et iterum circa initium estatis penne eius renascuntur, et tunc nidum suum a pennis illis purgat, et ita procedit  . Sed caro eius ad comedendum homini non ualet, quia scabiem habet, et quoniam ut uenenum ibi est, qui eam comederet  , Et homo, qui urslechte [uzslechte?] in corpore suo habet  ita quod etiam cutis eius scinditur, et si aliquod gicht in membris suis fatigatur, caput et uiscera et pennas cuculi abiiciat, et reliquo corpori biboz et saluiam equali pondere addat, et modicum plus de dictampno et parum aruine ursi, et hec omnia in noua olla et in aqua coquat, et raum qui desuper natat accipiat, et ex eo unguentum faciat, et cum eo sepe se perungat, et urslechte sanabuntur, et gicht qui eum in membris suis fatigat cessabit.



CAP. XXXIX.---DE SNEPHA  [Iu, II, 31].

Snepha calidus est, et de alto ere est, et caro eius sanis et infirmis ad comedendum bona est  . Et cui oculi caligant, fel eius accipiat, et ei modicum uini addat, scilicet minus quam fellis  , et  in cuprinum uasculum ponat uel fundat, et ad noctem, cum se in lectum collocat, ex eo circa oculos suos liniat, et si oculos interius modicum tetigerit, non nocebit, et sic sepe faciat, et caliginem oculorum minuit. Cetera que in eo sunt, ad medicamenta non multum ualent  .



CAP. XL.---DE SPECHT  [Iu, II, 32].

Specht calidus est ac de puro ere est, et in quadam medietate eris uolat; et uelox est, et calorem  et estatem diligit, et pastus eius uenenosus non est. Sed specht, qui uiridem colorem habet, melior et robustior est, quam alius sit. Ille autem alius satis ualet, sed non tantum quantum ille, qui uiridis est  . Homo autem, qui leprosus est, uiridem Specht ad ignem asset et ita sepe comedat, et lepram consumit, id est swendet. Sed et uiridem Specht accipe, et capite eius et uisceribus abiectis, ac pennis ablatis, reliquum corpus ad ignem assa et superior ronst, qui in cute eius ad ignem succensus est, aufer et serua, et deinde aliud corpus ita assatum mortario modice contunde et in aqua fortiter coque, ita quod per omnia minuatur addreb; et postquam coxeris, de aqua aufer, et ossa de carne separata et ilia abiice, atque easdem carnes super ignitum  lapidem ad puluerem istum, et superiorem cutem ronse eius, et satis de rutha in aquam illam pone in qua Specht prius coxisti, et ei satis de aruina uulturis et parum de sepe hirci adde, et hec simul fortiter coque, et de raum qui desuper natat, unguentum fac, aliis reliquis abiectis, et cum unguento illo lepram hominis sepe unge, et quamuis lepra fortis sit, ille sanabitur, nisi iudicium Dei non permittat, aut nisi mors illius in lepra sit  . Sed cor eius sicca, et in auro et in argento uelut in anulo uirwircke; quandiu apud te portas, gicht a te cessabit. Nam natura eiusdem auis huius munda, et cor eius simplex est, nec malam artem habet, et ideo uirtus cordis eius puro eramento diuersitates  humorum, qui guttas paralisis producunt, sedat  . Reliqua que in eo sunt, medicine non conueniunt.



CAP. XLI.---DE PASSERE  .

Passer plus frigidus est et multas uarietates in moribus suis [habet] propter astutiam et uersutiam suam, et cum multitudine libenter uolat, ne a maioribus auibus ledatur. Et in ere ille sepius uersatur qui spissus est, et ideo infirmam carnem habet, que sanis nec infirmis ad comedendum ualet. Nec etiam ad medicamenta prodest.



CAP. XLII.---DE MEYSA  .

Meysa calida est, et sicca et mansueta, et in puro ere libenter uolat. Et sanas carnes habet, atque sanis et infirmis hominibus bona est ad comedendum. Et homo qui uirgichtigit est, meysam in aqua  coquat, et cum butiro Iussal de eo faciat, et hoc sepe comedat et curabitur.



CAP. XLIII.---DE AMSLA  .

Amsla calida est et sicca, et mansueta, et in puro ere libenter uolat, et etiam de puro ere crescit, et sanis hominibus ad comedendum bona est, sed infirmos ledit quia sicca est  . Iecor autem eius sicca, et in aliquo esse quo uolueris, bewircke, et  apud te semper porta, et dyabulus in grusale nec in getrugnisze interim te fatigat, quia illam odit propter munditiam suam  .



CAP. XLIu.---DE DROSELA.

Drosela calida est, et moribus suis mansueta. Sed homo qui interius in gutture aliquo modo dolet aut qui raucus in uoce est, eam in aqua coquat, et in aqua illa lineum pannum intingat, et cum panno illo madido totum guttur suum usque ad orclatum  belbe [usque ad aures suauiter constringat ed.] et de residuo eiusdem aque suffen paret et comedat, et hoc sepe faciat, et melius habebit  in gutture et in uoce. Et qui in iecore aut in pulmone dolet, droselam accipiat, et eam in aqua coctam sepe comedat, et sanabitur.



CAP. XLu.---DE LERCHA  [Iu, II, 37].


Lercha [laudula ed.] ualde calida est et aride nature, et estatem diligit, ac in splendore solis libenter uolat, et in calore uiget, sed in frigore faciliter perit, et wunsam est et astuta, ac munda pascua querit, et nec sanis nec infirmis hominibus ad comedendum ualet  . Sed si alicui homini guttur tumet, id est swillet, accipe Lercham, et capite ac uisceribus et pennis abiectis, reliquum corpus super calidum laterem paulatim sicca, sic tamen nec comburas, et de puluere milwe [tilie ed.] ad pondus trium nummorum adde, et ita in pannum liga, ac in panno super guttur illius constringe, et tumor ille fugabitur. Et si magnum swern [ulcus ed.]  alicubi in corpore tuo habes, eumdem puluerem desuper liga, et propter eamdem naturam et uirtutem suam, ut prefatum est, idem ulcus molle erit et rumpetur. Quod si etiam drusze [glandes ed.] habes, eas saliua tua prius madefac, et puluerem prefatum in panno desuper liga, et euanescent. Et si canis furit, caput ludule abscide, et idem caput furenti cani ad comedendum da, et furorem dimittit, et mansuetus fiet.



CAP. XLuI.---DE ISENBRADO  [Iu, II, 38].

Isenbrado calidus est, et in eodem calore temperatus est, et aliquantum humidus, et puritatem eris semper querit. In quo etiam prosperitas est, et etiam interdum aquas illas querit que a sorde pure et clare sunt. Et si quis homo in ere illo aut  iuxta aquam illam, ubi nidificat, esse et manere posset, nulla infirmitas ei ibidem occurreret, quia erem illum semper querit, ubi nulle sordes sunt, et mundis pascitur  . Caput autem eius et uiscera et pennas abiice, et reliquum corpus foliis de quercu inuolue et super carbones pone, ita dum eadem folia ab igne consumantur, et tertia uice simili modo, dum ipsa incendatur  , et deinde  auiculam in nouam ollam ad ignem sine aqua pone, et in ea modice combure, ut puluerizare possis, et ita paulatim in puluerem redige, et huic pulueri modicum minus quam nux muscate sit, et si quis apoplexiam habuerit, id est qui in uno latere iam moueri nusquam poterit, illi de puluere isto ieiuno cottidie in modica aqua da bibere, et eamdem infirmitatem curabit si iuuenis homo est, nisi tunc eadem infirmitas longo tempore in eo inueterata sit. Sed et si quis homo ita uirgichtigit est quod se totum dilacerare querit, etiam eo tempore cum malum hoc patitur, de eodem puluere in aqua bibat, et melius habebit propter bonam uirtutem eorum que predicta sunt  .



CAP. XLuII.---DE uEDEHOPPO  [Iu, II, 39].

 Wedehoppo [Upupa ed.] calida est et humida, [et cibo hominis non conu. add. ed.] et circa quamdam medietatem eris uolat, et diem diligit, et immundam naturam habet, et ideo semper in sordibus ac circa sordes uersatur, et in eis proficit, et ideo querit sordes, que fortissime sunt, et in eis mansionem suam parat  . Caput autem eius et uiscera abiice, et pennas extrahe, et reliquum corpus in noua olla ad puluerem redige, et si orfime in aliquo homine rupte sunt, aut si uermis aliquem hominem comedit, in ipsa uulnera de puluere isto pone, et si orfime sunt, exsiccabuntur, aut si uermes sunt, morientur.



CAP. XLuIII.---DE WACHTELA  .

Wachtela calida est et humida, et munda pascua  querit, et sanis hominibus ad comedendum bona est, infirmis autem qui malis humoribus inundantur non ualet, quia humores eorum in ipsis commouet, quoniam tarda humiditas in ea est.



CAP. XLIX.---DE NACHTGALLA  [Iu, II, 40].

Nachtgalla [Luscinia ed.] calida est, et aliquantum sicca, et de nocturno ere uitam habet, et munda est. Et quia de nocturno ere est, in nocte magis quam in die letatur et cantat, quia sol ei in die nimium splendorem dat, et hoc abhorret  . Et cui oculi caligant, nachtgallam iam ante ortum diei capiat, et fel eius accipiat, et illud effundat, et huic guttam unam roris quam super mundum gramen inuenerit addat, et tunc palpebras et cilia oculorum  de hoc circa oculos suos, cum dormitum uadit, sepe liniat, et si etiam oculos interius modice tetigerit, non nocet, et ab oculis mirifice caliginem aufert, uelut si spuma, id est schum, per feruorem ignis ab estate purgatur et abiciatur  .



CAP. L.---DE STARA  [Iu, II, 41].

Stara calida et timida, et ideo cum multitudine  uolat, et amicitiam ad genus suum habet, et cetera uolatilia non odit, ac aliquantum alte uolat. Et caput et uiscera ac pennas aufer, et reliquum corpus in noua olla ad puluerem comburendo redige, et puluerem istum in rupta orfime pone, et exsiccabuntur. Accipe integrum staram, et mortuum super illud tene quod uenenum esse suspicaris, et si uenenum est, penne illius disiunguntur et ab inbicem entwichent se, et mouentur, sed tamen exeunt, quia si uiueret, inde doleret et fugeret. Si autem uenenum non est, penne sue non disiunguntur nec mouentur.



CAP. LI.---DE uYNCO  [Iu, II, 42].

uynco [Frigellus ed.] calidus est, et de uiriditate terre herbarum pascua querit, et sanis ad comedendum  non multum obest, infirmos autem ledit. Qui sicce nature est et alta in ere non petit  . Accipe autem uincken, et capite et uisceribus et pennis eius abiectis, eum super uiuos carbones pone, et modice assa ita ut tantum incalescat, et ubi infans in cute sua uszgeslagen est et ulcerosus, ita calidum superpone, et iterum calefac et alio loco superpone, et sic sepe fac ubique in corpore infantis, et immundos ac malos humores de cute illius extrahit, et mox hircino sepo desuper unge, et ulcera illa sanabuntur. Cetera que in eo sunt parum prosunt  .



CAP. LII.---DE DISTELWINCKE  [Iu, II, 43].

Distelwincke calidus, et etiam de ere illo est qui erumpentes flores primo educit, et ideo pulchrum  colorem habet. Et homo qui brustswern interius in corpore habet, aut qui in stomacho aut in lenden dolet, aut infirmitatem in corpore habet, accipiat distelwincken, et capite et pennis abiectis purget, et sic cum iecore et pulmone carnem eius modice asset, et postquam assauerit, carnes istas distrahit, id est zuzeyse, et ossa eius comminuat, et tunc farinam simile recipiat, et ei modicum sagiminis addat, et carnes prefatas illas imponat, et denuo in patella coquat, et sic pulmentum paret, et ita sepe comedat; et si iuuenis est, eum interius sanat; aut si senex, dolores istas  in eo minuit, quia est quasi optimum unguentum quod hominem interius sanat.



CAP. LIII.---DE AMERA  .


Amera calidus est, et in puro ere libenter uolat, et nec sanis nec infirmis hominibus ad comedendum ualet, quia pastus eius mundus ac immundus, ac amarus est.



CAP. LIu.---DE GRASEMUCKA  .

Grasemucka frigida est et de ere spumantium  aquarum est, et pastus eius mundus et immundus est. Et ad medicamenta non multum ualet.



CAP. Lu.---DE WARGKRENGEL  .

Wargkrengel frigida est, ac etiam de ere illo ubi meridiana demonia sunt  , nec ullam letitiam habet antequam tristitiam in aliis animalibus uideat. Et etiam oua sua interdum frangit, ac pullis suis inimicitior et durior aliis uolatilibus est. Sed tamen huiusmodi uires in se non habet, ut uel malum uel bonum cum eo in medicamentis perfici possit.



CAP. LuI.---DE MERLA.

Merla frigida est, et pastus eius inmundus ac nociuus, et nec sanis nec infirmis hominibus ad comedendum  ualet nec etiam aliqua medicamenta in eo sunt.



CAP. LuII.---DE WASZERSCELTZA  [Iu, II, 29].

Waszerstelsa [waszersteltza?] temperatum calorem in se habet, et etiam de turbinibus est, et ideo caudam semper mouet, ac turbines et tempestates pati potest, quod de ipsis est, et iuxta aquas libenter manet quod de turbinibus est; et pascua precipue in aqua querit. Molles carnes habet, et sano et infirmo ad comedendum bona est, quia infirmum refocillat. Et guttur eius sicca et serua, et cum aliquis in corde dolet, aut cum aliquis a gicht fatigatur, idem guttur per modicam horam in aqua pone, et tunc eleuat, et ipsam aquam in guttur illud funde, et illi ad bibendum da, et in corde melius habebit,  ac gicht ab eo cessabit. Sed et cor eius sicca, et apud te semper habeas, et cum gicht te fatigat, idem cor per modicam horam in aquam pone, et aquam illam bibe, et uicht in te cessabit. Et uesicam eius siccatam tecum habes, et si freischlich in aliquo homine insurgit, cum saliua tua illam modice humidam facies, et illam iuxta et non super freischlich pone, et illud dissipat, id est swendet. Sed et super ziterdrusze, eamdem uesicam saliua tua parum madefactam pones, et euanescent  .



CAP. LuIII.---DE BEYNSTERCZA  .

Beynstercza calida et humida est, et de turbinibus est, et ideo caudam mouet, et aliquantum uenenosa et nociua pascua querit. Et si quis carnes  eius comedit, gicht in eo excitat.



CAP. LIX.---DE HIRUNDINE  [Iu, II, 46].

Hyrundo calida est, et calorem ac blandum erem  querit et ubi nidificat, calidum habet, et aliquantum acer est, id est grim, et inde uelociter uolat, et multum inmundis pascuis uescitur  ; ad comedendum homini contraria est. Ubi autem orfime in homine sunt, siue rupte, siue integre sint, cum smalcz hyrundinis inunge et sanabuntur. Et si homo morklacdrim dolet, oua hirundinis ita integra cum testa combure et in puluerem redige, et huic pulueri modicum plus de hanensmalcz adde, et simul tinch, et orclackdrim inunge, et melius habebis. [Si quis autem de gulositate et ebrietate leprosus efficitur, stercus hirundinum et quater tantum de herba que lappa dicitur, rubeos flores habens, et ex his puluerem faciat; aruinam quoque ciconie, et modicum plus aruine uulturis in sartagine frixet,  et predictum puluerem, et modicum sulphuris huic aruine intermisceat, et unguentum faciat, et in asso balneo se perungi iubeat, et se in lectum collocet. Et sic usque ad quintum, uel ad plures dies faciat. Add. ed.].



CAP. LX.---DE CUNGELM.

Cungelm calidus est, et de ere splendoris solis est. Et caro eius ipsi comedenti non obest. Et per se singulariter ad medicinam non ualet, quia modicus est. Sed cum in maio unguenta parantur, caput eius aufer et uiscera abiice, et quod reliquum est de corpore eius in noua olla ad puluerem redige, et puluerem istum aliis bonis herbis de quibus quelibet unguenta fiant adde, et nulla herba contra infirmitates ibi pretiosior est.



CAP. LXI.---DE uESPERTILIONE [Iu, II, 47].


uespertilio plus calida est quam frigida, et calorem et diem abhorret, et in tempore illo uolat, cum precipue erei spiritus propter quietem hominis discurrunt, scilicet cum homo quiescit et uarias uicissitudines in se habet  . Sed si quis homo gelsucht habet, eam modice percute, ita scilicet ne moriatur, et tunc eam super glaucken illius liga, dorso uespertilionis ad dorsum hominis uerso, et post pusillum aufer, et tunc super stomachum illius liga, et ibi eam dimitte dum moriatur.



CAP. LXII.---DE WIDDERWALONE  [Iu, II, 62].

Widderualo calidus est ac instabilis, et tristem naturam habet. Et homo qui gelsucht habet, auiculam  istam mortuam cum pennis illius super stomachum suum liget, et gelsucht in ipsam transibit, et ille curabitur. uel homo qui gelsucht habet eamdem  auem in puluerem redigat, et puluerem istum in baumoleo modice intinguat, et sic eum per tres aut per duos dies super stomachum suum liget, et curabitur. Et qui in aure sua surdus est, cor eius in ipsam aurem ponat, ut eadem auris de corde illo interius incalescat, et auditum recipiet. Sed et qui nazeboz habet, iecor eius puluerizet, et ipsum puluerem naribus suis apponat, et odorem eius per nares suas introrsum trahat, et mali humores capitis sui suauius soluentur et leuius effluent, et ille tanto citius curabitur.



CAP. LXIII.---DE API  [Iu, II, 48].

Apis de calore solis est, et estatem diligit, sed et uelocem calorem habet, ita quod frigus pati non potest. Et si alicui uberbeyn crescit, aut si aliquod  membrum de loco suo motum est, aut si aliqua membra contrita sunt, apes que in uasculo suo mortue sunt, et non uiuas, accipiat, et sufficienter ex eis in lineum pannum ponat et consuat, et pannum istum apibus interius consutum in baumoleo sueysze, et eumdem pannum dolenti membro superponat, et hoc sepe faciat, et melius habebit. Et si uermis carnem alicuius hominis comedit, ille apes in uasculo suo mortuas accipiat, et puluerem istum loco ulceris sepe mittat, et uermis morietur.

[Mel autem quod apes parant ualde calidum est. Sed homo qui est pinguis, si sepe mel comederit, liuorem et tabem in eo parat; sed aridus et macer si coctum mel comedit, non multum ab eo ledetur. Coctum autem mel, et optime despumatum,  pingui et macro, sano et infirmo non multum oberit; sed si quis fauum cum cera manducauerit, melancholiam in eo excitat. Add. ed.]



CAP. LXIu.---DE MUSCA  [Iu, II, 49].

Musca frigida est. Et cum estas est, si tunc homo aliquo minuto uermiculo [sicut aranea est add. ed.] figitur uel leditur, muscam desuper contritam liget, et calor ille, quem musca de estate tunc habet  , uenenum illud aliquantum debilitat. In hyeme autem musca omnino uenenosa est, et homini periculosa, nisi quem Deus custodit. Quod si aliquis homo muscam comederit aut biberit, mox scharleyam contundat, et de succo illo bono uino immittat, ut idem uinum succum illum excedat, et  ad ignem calefaciat, et sic bibat quatenus, si quod ueneni musca in eo remanserit, per nauseam emittat.

[Si pustula que freislichaz dicitur in homine se inflauerit, muscas, capitibus earum abiectis, conterat, et circa tumorem illum circulum cum eis exterius faciat, et ueneno resistit ne ultra procedat. Deinde rubeam testudinem, que absque concha est, terat, et cum ipsa circulum quem cum musca fecit faciat; et postea succo lilii cutem que circa circulum est quem cum testudine fecit, perungat.  Deinde folium uehendisteles super eamdem pustulam ponat, et deinde de pura farina simile tortellum faciens, eum super idem folium et super totum tumorem illum cum panno desuper liget, quatenus mollificetur, ut per se rumpatur. Quod si per se rupta non fuerit, cum arida et lignea spina seu alia arida astula dirumpatur, non autem ullo ignito uel frigido ferro aut acu. Sed interim dum homo pustulam hanc patitur, ab igne, a frigore, a uento et ab humido ere se muniat, et ab omni calido asso et grosso cibo, et a uino se abstineat, et cruda olera et cruda poma deuitet. Add. ed.]



CAP. LXu.---DE CICADA  [Iu, II, 51].

Cicada plus frigida est quam calida, et magis hominem ledit, quam ei prosit, cum uiuit uel cum  mortificatur, quia a prauis liuor in ea est. Quam si homo tetigerit, inde dolet  . Sed si cicada per se mortua fuerit, tunc homo ille quem dirupte orfime ledunt, ita mortuam accipiat, et super ignitum lapidem in puluerem redigat, et eumdem puluerem super locum ubi orfime sunt sepe immittat, et siccabuntur.



CAP. LXuI.---DE LOCUSTA  .

Locusta ut ros frigida, et nec multum utilis est, nec multum periculosa. Sed ubi aura et terra frigida est, ibi in regionibus illis caro locuste aliquantum uenenosa et ad comedendum periculosa. Sed ubi aura et terra calida est, illic in regionibus illis minus periculosa est, et ibi fere ut cancer comedi  potest. Nam de frigore terre uenenum in se colligit, sed in calida terra, propter bonum calorem eius, ueneno caret. Et medicina in ea non est.



CAP. LXuII.---DE MUGGA [Iu, II, 50].

Mugga calida est. Et si quis profundam scabiem in capite suo habet, muggam in aliquod uasculum colligat, et cum stramine superius incendat, et in purgatum locum super uiuos carbones ponat, ut simul cum carbonibus in cineres uertatur; deinde ex eisdem cineribus lixiuiam paret, et caput suum ubi scabies uel praue macule in corpore sunt cum illa lauet et sepe hoc faciat, et sanabitur.



CAP. LXuIII.---DE HUMBELEN  [Iu, II, 52].

Hunbelen frigide sunt. Homo autem cui oculi  caligant uesiculam que inter caput et uentrem in hunbelen est tollat, et liquorem qui in eo est oculis suis, cum dormitum se ponit, modice immittat. Sed mox oleo oliue palpebras et cilia oculorum liniat, et sic aut semel aut bis in mense faciat, et clarius uidebit. Qui uero immundos ungues habet, eumdem liquorem qui in uesicula humbelen est super eos liniat et ligamine constringat, et sic faciat dum pulchri fiant. Et si quis profundam scabiem in capite suo habet, predictum liquorem super caput suum sepe liniat, et curabitur.



CAP. LXIX.---DE WESPA [Iu, II, 53].


Wespa calida est et munda. Homo enim berwurcz puluerizet, et bis tantum de puluere uespe addat, et pulueres istos super calidum fumum teneat, ut paulatim et leniter incalescant, et sic calidos super cibum quod comedere uult teneat, et sic uenenum ita infirmabitur quod eum ledere non ualet.



CAP. LXX.---DE GLIMO  [Iu, II, 54].

Glimo plus frigidum est quam calidum. Quod si quis caducum morbum patitur, cum iam cadit, uiuentes glimen, quantum habere poterit, in pannum ligentur, et super umbilicum illius ponantur, et statim uires recipiet.



CAP. LXXI.---DE MEYGELANA  [Iu, II, 55].

Meygelana frigida est. Si autem scrofule in homine  sunt, ille uermiculum hunc tollat, et uenenum quod in eo est exprimat, et huic minus de puluere Meygelane addat, et aut in uino aut in aqua illud modice bibat, et statim uelut sagitta putredinem scrofularum inuadit et eas consumit.



CAP. LXXII.---DE PARICE  .

Parix calidus est, et caro eius sanis et infirmis ad comedendum bona est. Homo autem qui a paralisi fatigatur, auem hanc in aqua coquat, et sagimen, acetum et modicum uini addat, et hoc sepe comedat, et curabitur. Sed et qui regium morbum habet, eamdem auiculam, pennis ablatis, integrum super stomachum suum liget, et gelsuocht in auiculam transit, ita quod gelfarb erit.


 EXPLICIT LIBER SEXTUS DE AuIBUS.



INCIPIT LIBER SEPTIMUS. DE ANIMALIBUS. PRAEFATIO  .


 uolatilia que in ere uersantur designant uirtutem hanc quam homo cogitando dictat et que in semetipso premeditando deputat multa, antequam in fulgens opus procedant  . Animalia autem que in terra discurrunt et in terra habitant, cogitationes et premeditationes, quas homo opere perficit, designant. Et sicut opera cogitationes subsequuntur, sic etiam cum bona uoluntas et recta desideria ac pia suspiria procedunt, ea fabricator mundi in celestibus perficit, nec ibi perficiuntur, antequam hic in mundis cogitationibus spirituali desiderio precesserunt. Sed leo et sibi similes uoluntatem hominis que iam opera proferre uult ostendunt; sed panthera et sibi similes ardens desiderium quod iam in incipiente opere est designant. Cetere autem siluestres bestie designant plenitudinem effluentie et quod homo in possibilitate sua  habet utilia et inutilia opera perficere demonstrant. Sed mansueta animalia que super terram gradiuntur ostendunt mansuetudinem hominis quam per rectas uias habet, et ideo rationalitas hominis inuenit quod ad unumquemque hominem dicit: Tu es animal illud uel illud, quoniam animalia quedam nature hominis similia in se habent. Sed animalia que alia deuorant et que prauis cibis nutriuntur et generando fetus multiplicant, ut lupus, canis et porcus, ut inutiles herbe ad comedendum, nature hominis contraria sunt, quia homo sic non facit. Pecora autem que mundis escis, ut feno et simili pastu nutriuntur, et fetus generando non multiplicant, homini ad comedendum bona, ut bone et utiles herbe. In his et in illis quedam medicamenta inueniuntur.



CAPITULA.

Biber
Elephans 	I
Camelus 	II
Leo 	III
Ursus 	IIII
Unicornus 	u
Tigris 	uI
Panthera 	uII
Equus 	uIII
Asinus 	IX
Ceruus 	X
Rech 	XI
Steeiboch 	XII
Wisant 	XIII
Bos 	XIIII
Ouis 	Xu
Hircus 	XuI
Porcus 	XuII
Lepus 	XuIII
Lupus 	XIX
Canis 	XX
uulpis 	XXI

XXII
Otther 	XXIII
Symea 	XXIIII
Merkatza 	XXu
Cattus 	XXuI
Loschs 	XXuII
Daschs 	XXuIII
Illodiso 	XXIX
Ericius 	XXX
Eychorn 	XXXI
Hamstra 	XXXII
Marth 	XXXIII
Waszermarth 	XXXIIII
Zobel 	XXXu
Harmo 	XXXuI
Talpa 	XXXuII
Mustela 	XXXuIII
Mus 	XXXIX
Lyra 	XL
Spitzmus 	XLI
Pulex 	XLII
Formica 	XLIII




LIBER SEPTIMUS.



CAP. I.---DE ELEPHANTE---  [Iu, III, 2].


Elephans calorem solis et non carnis habet, et etiam magnum sudorem tenet; qui etiam tam fortis est, quod ossa eius ita excoquit, ut ignis cibum; unde etiam eadem ossa pulchra sunt,  et sudor ille sub cute eius ualde spissus est ac exteriorem cutem in fortitudine sua retinet; et magis ossa quam carnem tenet ne in diuersitate morum transeat, quia caro in diuersos mores semper mutatur; et fortes uenas habet, quoniam multa carne caret. Et umbilicus eius est uelut caput uiscerum ipsius, et uiscera eius ualde calida sunt; atque ad honorem hominis est, ut princeps ad honorem sue urbis facit; et dolosus non est nec malus in rectitudine; acer est interdum, uadit et querit terram que succum de paradiso habet,  et illam tam diu pede fodit, dum succum terre paradisi naribus odorat; et de odore illius in coitu commistus querit. Et postquam femina conceperit, catulum quem in se habet, diu portat, qui cito crescere non potest, quia magis de ossibus quam de carnibus est. Et postquam peperit, amplius commisceri non querit, usque dum catulum suum tante fortitudinis uideat sicut et ipsa est.

 Sed et qui in pulmone dolet, ita quod dumphet et hustet, idem os ad solem calefaciat, et puluerem de eo schabe et in uinum ponat, et in patella coquat, et deinde per pannum colet, et sic puluerem istum adiiciat, et uinum illud sepe bibat, et curabitur. Cor autem elephantis et iecor et pulmo et cetera que in eo sunt, ad medicamenta non ualent.



CAP. II.---DE CAMELO  [Iu, III, 3].


Camelus precipitem calorem in se habet, sed tamen aliquantum tepidum; inde tepidus est, et etiam est in uicissitudine instabilium morum, et in gibbis suis fortitudinem leonis et pardi ac equi habet, ac in reliquo corpore naturam asini. Nam gibbus  qui iuxta collum eius est, de fortitudine pardileonis habet; et gibbus qui proximus est de fortitudine pardi; ac gibbus qui deinde est et de fortitudine equi, et de his naturis in magnitudinem crescit et in altitudinem, et ab eis tante fortitudinis est, ut si masuetus non esset, leonem et ceteras bestias uirtute sua superaret  . Homo autem qui in corde dolet de osse gibbi quem de fortitudine leonis habet, in aquam schabe, et ita sepe bibat, et dolor cordis eius cessabit. Et qui in splene dolet, de osse gibbi, quem de fortitudine pardi in se habet, in aquam abradet, id est schabe, et sepe bibat, et splen eius sanabitur. Qui autem scabiem et diuersas fiber in se habet, et qui malum sudorem libenter emittit, de osse gibbi, quem de fortitudine equi in se habet,  in aquam schabe et sepe bibat, et sanabitur. Et unguem et gesuuel ped s eius sicca, et in domo uel in quocunque loco uolueris serua, et ibi erei spiritus nec irrisiones suas faciunt, nec multa certamina ibi parant, quia propter uirtutem et fortitudinem cameli dyabulus hec fugit. Cetera autem, que in eo sunt, ad medicamenta non multum ualent  .



CAP. III.---DE LEONE  [Iu, III, 4].

Leo ualde calidus est. Si eum [et de ui hominis in se habet et naturam bestiarum, et tante fortitudinis est ut si eum etc. add. ed.] bestialis natura non demoraret, lapides penetrare posset.  Et hominem noscit; et si in furore suo hominem leserit, post factam lesionem dolet. Et cum leo leene  in coitu commiscetur, uirtutis sue et bestialis nature obliuiscitur, ita quod ei honeste commiscetur. Sed leena cum catulos in se uiuere non sentit, tristis efficitur, ac leoni inimicatur, quia nescit se concepisse; et postquam catulos peperit et eos mortuos uiderit, ab eis recedit; sed leo, eam tunc uidens,  intelligit eam catulos peperisse, et eos statim odoratur, et ad eos rugiendo currit, et uires suas recolligit, quas in commistione leene amisit, et tam ualidos rugitus emittit, quod catuli de eis exsuscitati erunt. Et postquam suscitati fuerint iidem catuli, tam altos rugitus emittunt, quod leena eos audit, et mox leta accurrit, ac leonem ab eis depellit, et eos fouet, et surgere facit, atque leonem ad eos amplius accedere non permittit, usque dum crescant. Et Adam et Eua non uociferabantur in planctu, antequam ullus homo nasceretur; sed postquampri mus infans natusest, ille statim usque ad multorum altitudinem elementorum uociferando plangunt [planxit?], quam uocem uelut incognitam audiens Adam accurrit et eadem uoce planctus huius  audita, et ipse simili modo tunc primum uociferabatur, et Eua simul cum eo, sicut et leo et leena et catulus, simul rugiunt cum exsuscitantur. Et pellem leonis a collo per caput et uerticem eius abstrahe, et eam serua, et tunc si aliquis homo ab aliqua infirmitate in capite uironsinnigt est, ipsam pelliculam super caput illius, de pelle illa in calescat, et ille sensus recipiet. Et qui de ulla alia infirmitate in capite dolet, eamdem pelliculam capitis leonis capiti suo superponat dum caput suum ab eo incalescat, et mox auferat, nec eam desuper diutius iacere permittat ne inde ledatur, quia fortis est, et melius habebit. De reliqua autem cute eius nec cingulum nec cyrotecas facias, nec sotulares, nec apud te desuper portes, quia fortitudo eius magis lederet  quam iuuaret.

Quod si etiam aliquis homo surdus est, dexteram aurem leonis abscide, et alius homo eam in aurem illius surdi hominis tam diu ponat, dum auris illius ab aure leonis interius incalescat, et non diutius, et dic: »Audi adimacus per uiuentem Deum et acumen uirtutis auditus leonis;« et hoc sepe fac  , et ille auditum recipiet. Et qui stultus est, id est wanwiczig est, idem cor leonis exsiccatum ad precordium per breuem horam ponat, scilicet usque dum ab eo ibi tantum incalescat, quia si diutius ibi iacere permiserit, de fortitudine illius uelut unsinning efficietur, et sic per longam horam prudens erit. Et mulier, que in difficultate partus est, ita  quod parere non potest, cor leonis super umbilicum suum per breuem horam et non per longam ponat, et infans se in ipsa soluet et cito procedet. Sed et iecor eius sicca et serua, et si quis comestos cibos digerere non potest, idem iecor per breuem horam in aquam pone, et non diu, ne aqua illa de uirtute eiusdem iecoris nimis fortis efficiatur, et tunc ipsam aquam illi qui digerere non potest, ad bibendum da, et statim cibos, quos comedit, digerit. Et cor leonis in domo tua uel in quocunque loco uolueris ibi sepeli, et quam diu ibi sepulum iacuerit, fulgura, incendia ibi non facient, nec tonitrua ibi percutient.  Nam leo tonitruum cum audit, mox rugitus emittere solet.

[Sed et iecur eius exsiccetur, et si quis comestos cibos digerere non potest, idem iecur per breuem horam in aquam ponat, ipsamque bibet, et statim cibos quos comederit digeret. Homo quoque caput caude leonis exsiccet, et apud se semper habeat; et interim per sibilos ereorum spirituum, et a magicis facile ledi non poterit. Et cum comederit aut biberit, idem caput iuxta cibum et potum suum teneat, et si uenenum in eis est, in uase in quo sunt mouentur, et etiam uas in quo uenenum est sudat, et hoc modo notari potest. Quod si homo uenenum comederit aut biberit, idem caput caude leonis in calidum uinum per breuem horam ponat,  et uinum illuc calidum bibat, et statim uenenum quod sumpsit cum digestione per eum transibit. Et homo chalyben in sanguine leonis intingat, et fortis ad ferrum, et ad alia quelibet in scientia erit. Add. ed.]

Cetera que in eo sunt, medicine non conueniunt  .



CAP. Iu.---DE URSO  [Iu, III, 6].

Ursus calorem fere habet ut homo, ita quod interdum frigidus.  Etiam cum calidus est, altam uocem habet et blandus est. Sed cum frigidus est, suppressam uocem tenet, et iracundus est, quia in libidine blandos mores habet nec faciliter irascitur; qui autem a libidine continentes existunt, iracundi sunt. Nam cum Deus hominem crearet, eum fecit  in compaginibus et in diuisionibus et in cursu uenarum ac in omnibus itineribus, que anima in corpore habet. Sed prius uolucres et pisces et animalia fecerat, que omnia nichil operata sunt antequam homo operaretur. Sed exspectabant, quod opus homo primum inciperet. Et postquam homo pomum comedit, et in angustia sudauit, sanguis eius in naturam hominis ut nunc est uersus est atque omnia cetera animalia in naturas suas uersa sunt. Et ideo ursus dilectionem ad libidinem cum dilectione  . Cum autem homo in libidine aut in lasciuia est, quemadmodum non est, ursus eum fere per dimidium miliare odoratur, et ad eum curreret si posset, ursus scilicet ad mulierem et ursa ad uirum,  et cum illis in coitu commiscerentur. Quod si homo tunc ad rationabilitatem tenderet, et si non secundum irrationabile pecus faceret, ursus aut ursa ipsum hominem dilacerarent.

Sed cum ursa concipit, ita impatiens in partum est, quod etiam per impatientiam abortit, antequam catuli in ipsa ad maturitatem perueniant. Sed tamen uitalem erem in matre accipiunt, sed se in ipsa non mouent. Et cum parit  , illud quod effundit uelut caro est nec mouetur, quamuis uitalem erem in se habeat, sed tamen omnia liniamenta forme sue habet. Et mater, hoc uidens, inde dolet, et illud  lambit, ac omnia liniamenta illa lingua sua fundit, dum omnia membra a se diuiduntur, et super illud se extendit et fouet, et de calore eius infra sex aut quinque dies in tam magnum catulum crescit quod surgere potest; et iterum ab eis non recedit uel si interim a uenatoribus agitatur, unguibus suis illud deportat, et tribus pedibus currit antequam ibi dimittit, dum adhuc immatura sunt.

Et caro ursi ad comedendum homini bona non est, quia si comeditur, hominem ita ad libidinem incendit, uelut aqua homini sitim e contrario exstinguit. Quod etiam et porcina caro et aliorum quorumdam animalium simili modo facit, sed non tantum, quantum caro ursi, et hominem in libidinem uelut rotam uolui faciunt, sed eum alio modo  immundum reddunt. Sed pecora, que ruminant in libidine cito non quiescunt  .

[Cum adolescenti homini primum crines cadere incipiunt, de aruina ursi, et modicum fauillarum de triticeo aut siligineo stramine factarum commisceat, et cum ista totum caput suum intingat, et ibi precipue ubi crines effluere incipiunt. Postea diu se abstineat ne caput suum ab ista unctione lauet. Et sic sepe faciat, et crines eius qui nondum ceciderunt, per istam unctionem ita humectantur et confortantur quod per longa tempora non cadent add. ed.]

Si autem quilibet homo timidus et pauidus est et tremebundus et anxius, ita quod semper in pauore est, pelliculam illam que inter aures ursi est  accipiat, et eam modice gerwe, et tunc illam insuper precordium et super cor suum tam diu ponat cum ab ea incalescat et statim balch erit, et pauor et tremor et anxietas ab eo recedunt  . Ideo autem pelliculam istam uelut aliam cutem gerwen facias ut sudor eius auferatur, quia si homo de cute ursi, que-caro non est, incalescit, ita quod sudor qui in ipsa est, nudam carnem hominis non tetigerit, tunc eum libidine non oberit. Et smero ursi quibusdam unguentis et medicamentis additur, tanto pretiosiora medicamenta illa erunt. Per se sola ad medicamenta non ualet, quoniam ursus instabiles mores habet.



CAP. u.---DE UNICORNI [Iu, III, 7].

 Unicornus plus calidus est quam frigidus  ; sed fortitudo eius maior est quam calor ipsius, et mundas herbas comedit, ac in eundo quasi saltus habet, et hominem ut cetera animalia fugit, preter ea que generis sui sunt, et ideo capi non potest. Et uirum ualde timet et ab eo declinat; uelut serpens in primo casu a uiro declinauit et mulierem inspexit, sic et animal istud a uiro declinat et post mulierem uadit. Quidam enim philosophus erat, qui naturas animalium perscrutauerat, et ille animal istud nulla arte capere poterat, unde ualde mirabatur.  Hic quadam die uenatum iuit ut prius facere solebat, et uiri et femine ac puelle eum comitabantur. Puelle autem separate ab aliis hominibus ibant, et interim floribus ludebant. Unicornus uero, puellis uisis, saltus suos contraxit, et paulatim iuit, ac deinde super posteriores pedes suos a longe ab eis sedit et ipsas diligenter inspexit. Et philosophus, hoc uidens, cum omni diligentia hoc considerauit, et intellexit quod unicornus per puellas capi posset, et a tergo ad illud accedens, et ipsum per easdem puellas cepit. Nam unicornus, a longe uisa puella, miratur quod barbam non habeat, sed tamen formam hominis; et si due aut tres puelle simul fuerint, tanto plus miratur et citius capitur cum oculos suos in eas figit. Puelle autem iste per quas capitur  nobiles esse debent et non rustice, nec omnino adulte, nec omnino paruule, sed moderate adolescentie, et has diligit quia eas blandas et suaues esse cognoscit. Et semper in anno semel uadit ad terram illam que succum paradisi habet, et ibi optimas herbas querit, et illas pede fodit ac eas comedit, et de hiis multas uires habet, et ideo etiam cetera animalia fugit. Sub cornu autem suo es [os?] habet quod uelut uitrum perspicuum est, ita quod homo in illo faciem suam uelut in speculo considerare potest, sed tamen non ualde pretiosum est.

Iecor autem unicorni pulueriza et puluerem istum sagimini, id est smalcz de uitello ouorum parato immitte, et sic unguentum fac, et nulla lepra est, cuiuscumque generis sit, que, si eam sepe cum illo  unguento unxeris non, curetur, nisi mors illius sit, qui eam habet, aut Deus eam curare non uult. Iecor enim animalis huius bonum calorem habet et mundiciam, et sagimen uitellorum pretiosissimum est, quod in ouo est, et uelut unguentum est. Sed lepra sepius de nigra colera est et de nigro superhabundante sanguine  . Et ideo de cute eius cingulum para, et cum eo ad cutem tuam te cinge, et nulla fortis pestis aut febris te interius ledet. Sed et calcios de pelle eius para et eos indue, et semper sanos pedes et sana crura aut sanos gelancken interius habebis, nec pestis interim te in eis ledit. [Homo qui timet ueneno se occidi, unguem unicorni sub scutellam in qua cibus est, aut sub scyphum  in quo potus est ponat, et si calidi sunt, et uenenum in eis est, eos in uase feruere facit; si autem frigidi sunt, eos fumigare facit, et ita uenenum appositum esse scire poterit add. ed.] Cetera que in eo sunt, medicine non conueniunt.



CAP. uI.---DE TIGRIDE  [Iu, III, 8.]

Tigris calidus est, et cursum in montibus et in uallibus habet, et nature Stembockes [Ibicis ed.] aliquantum habet. Et de multo cursu suo pustule ex eo ut flius procedunt, et illas de se absterget,  et ille suauem odorem habent, atque ad medicamenta ualent  . Sed caro eius slimechte [liuosa ed.] est, et propter fortitudinem et uelocitatem  eius homini ad comedendum non ualet. Et si aliquis homo recentem et non ueterem lepram habet, accipiat cor tigridis, cum iam occiditur, et ita recens et calidum super locum lepre ponat, et lepra in cor illud transit, et sanabitur. Si autem lepra inueterata est, tunc non proderit, si cor illud ei superposueris, quia si cor reeens et calidum aut uetustum aut frigidum lepre illi, siue recens siue uetusta sit, superponitur, lepra in cor illud non transit, sed in carnem hominis, et ita eum ledit, quod etiam cor eiusdem hominis facile dirumperetur  .



CAP. uII.---DE PANTHERA  [Iu, III, 5.]


Panthera ualde calida est in natura sua, uelut uanam gloriam querit, ita quod omnia animalia in factis suis libenter imitaretur, et cetera animalia, propter amorem eorum non diligit, sed propter hoc quod secundum naturam suam opera eorum libenter faceret; nec etiam per omnia mundis pascuis utitur, unde et anhelitus eius non est mundus, sed aliquantum uenenosus, quamuis interdum bene olere uideatur. Et ea que in ipsa sunt, ad medicamenta non multum ualent  .



CAP. uIII.---DE EQUO  [Iu, III, 10].

Equus plus calidus quam frigidus est, et bonam naturam in se habet, et tam magnam fortitudinem  in se habet quod eam nescit habere, et semper desiderium habet in ante procedere, et munda comedit. Et caro eius tenax est, et grauis est ad comedendum, et homini contraria, ita quod pre fortitudine sua uix digeri potest, quia carnes animalium que ruminant ita temperantur uelut in torculari posite sunt, scilicet quod facilius edi et digeri possunt; sed carnes illorum que non ruminant grauiores et tam facile non digeruntur  . Sed et homo qui scabiem, quamuis fortem, habeat, accipiat hircinum sepum, id est unslet, et de aure equi sanguinem emittat, et sepo illo sanguinem commisceat, et ille ad ignem se sepe cum eo perungat, et sanabitur. [Sed et homo qui de iracundia  lepram contrahit, uadat ubi sanguis modicus equorum in terram defluit, cum sanguis eorum in uena minuitur, et ubi munda animalia occiduntur; et ipsum sanguinem cum terra infecta tollat, et in caldario cum aqua feruere faciat, cauens ne tanta sit aqua quod sanguini uires auferat. Postea in balneo isto usque ad guttur suum sedeat, et de eodem sanguine et terra modico saccello immittat, quem in faciem suam ponat, si ibi dolet. Qui cum de balneo exierit, in lectum se reclinet, et saccellum cum sanguine et terra super cor suum ponat, ne debilitetur. Et sic quater, uel quinquies uel ad amplius faciat. Add. ed.] Cetera que in eo sunt ad medicamenta non ualent.



CAP. IX.---DE ASINO  [Iu, III, 11].

 Asinus plus calidus est quam frigidus, et stultus, et fere cecus de superfluitate nature, quam in libidine habet, et grimheit non tenet nec subiectionem, et hominem non fugit, sed cum homine libenter est, quia in aliqua parte nature sue naturam hominis tangit  . Sed caro eius ad comedendum homini non ualet, quia fetida est de stultitia illa quam in se habet. Et si quis homo a paralysi fatigatur et has mutabiles pestes in se habet, que secundum lunam in eo crescunt et decrescunt, ut in lunaticis, et tunc considera locum, ubi asinus occiditur uel per se moritur, uel ubi se in terra uoluat, id est walgert, et mox hominem illum ibi, aut super gramen, aut super terram, panno superposito, uel si ualde infirmatur, tenui bubicio, et per breuem horam  eum iacere permitte et dormire, si dormire potest, et postea dextram manum eius apprehende, et dic: »Lazarus dormiuit  , et requieuit, et surrexit, et sicut eum Christus de fetenti feditate excitauit, sic et cum periculosa peste hac et de mutabilibus moribus febrium surge in coniunctione illa qua ipse Christus ad huiusmodi desuper sedendo istud se coniunxit, presignans quod hominem de peccatis suis redimeret, et eum erigeret.« Deinde post modicam horam in eodem loco ter fac una die, et secunda aut tertia die similiter in eodem loco ter fac, una secunda et tertia die iterum ter fac, et curabitur  .



CAP. X. DE CERuO  [Iu, III, 12].

Ceruus repentinum calorem habet in se, et minus  frigescit, sed plus calidus est et mansuetus, atque munda pabula comedit. Caro eius sanis et infirmis ad comedendum bona est  . Cum autem senserit, quod rami in cornibus eius iam ultra non procedunt, tunc scit quod iam in se arescere incipit et tardus fieri, et tunc quoddam flumen intrat, et damph de flumine ascendentem in se trahit, et tunc de ipso flumine egrediens, ibi in littore herbulas sibi conuenientes comedit, et deinde querit locum, ubi unck inueniat; quod cum inuenerit, ualde luet, ita quod de hoc hunck ille ualde fatigatur, quod etiam contra ipsum ceruum flatus suos emittit. Sed ceruus magis ac magis uocem suam exaltat, luet et ore hyat; at tandem unck ille quasi pre ira in fatigatione se in os illius torquet, et uentrem eius  intrat, quod ceruus sentiens, mox properat queckbronnen, quem huius nature scit, quod omnia putrida et uenena aufert, et ex illa supramodum bibit, ita quod etiam idem unck de aqua illa in eo submergitur, id est erdrincket. Quo facto herbulas querit, que purgationem faciunt, et illas comedit, et ita serpentem per posteriora, uelut cum potione emittit, quia si idem serpens per eum non transiret, de ueneno illius moreretur. Et tunc infirmari incipit; deinde autem uallem querit, ubi optime herbule crescunt, que sanitatem conferunt, et eas ibi comedit, et ita ibi fere per mensem in quiete iacet, et ibi etiam cornua et crines eius ab eo cadunt, et tunc aliquantum meliorari incipit. Et postea et denuo ad predictum queckbronnen uadit,  et tunc modicum ex eo bibit, ut si quid fetidum in eo remanserit, iterum leuiter purgetur, ac deinde prefatas herbulas iterum comedit, et ita sanari incipit, et cornua in eo crescunt, et iterum crines eius procedunt, et postea caro eius et omnia que in eo sunt, saniora sunt, quam prius fuerunt. Si quis autem homo carnes cerui aliquantum calidas et non feruentes comedit, stomachum eius purgat et leuem illum facit. Et de cornu eius schabe, et hoc quod inde schabest, thus adde, et ad ignem simul incende, et odor eius de fortitudine, quam eadem cornua in se habent, ereos spiritus fugat, et magica compescit, et zauber et malas uermes fugat. Sed et qui iecor eius comedit, gicht ab  eo compescit, et stomachum eius purgat, et leuem illum facit.



CAP. XI.---DE RECH  [Iu, III, 13].

Rech temperatus [frigida ed.] est, et mansuetus, et mundam naturam habet, et montes libenter ascendit, et erem querit, nec nimis calidus nec nimis frigidus est, sed temperatus, et in montibus  illis herbas querit, que de eodem ere crescunt, et illas comedit  , et sic bonis et sanis pascuis utitur. Et caro eius sanis et infirmis hominibus bona est. Homo autem qui de wicht fatigatur, de iecore eius sepe comedat, et wicht in eo compescit. Sed et si quis de carnibus eius sepe comedit, slim et fetida ab illo purgant. Et qui inter scapulas de gicht fatigatur, cor eius exsiccet et seruet, et cum inter scapulas dolet, idem cor in baumoleo intinge, et ita super locum doloris illius liga, et melius habebit. Sed et qui in stomacho dolet, ita quod stomachus eius uireytergit est, uel frigidus est, uel induratus est, ita quod comestos cibos digerere non potest, unslet eius accipiat, et ad tertiam partem oleum de fructu hagenbucha, uel de fago adde, et  hec simul commisceat, et sic per canabineum pannum stricke, et pannum istum super stomachum suum ponat, et sic portet, et quamuis dolor in stomacho eius fortis sit, melius habebit. Quod si neutrum oleum habere poterit, sepum de rech super prefatum pannum ponat, ut predictum est, et stomacho suo circumponat, sed ad hoc eynplaster faciendum, oleum de hagenbucha melius est quam oleum de rutha  .



CAP. XII.---DE STEYNBOCK  [Iu, III, 14].

Steynbock plus frigidus est quam calidus, et tortuosus in moribus suis, et in montibus ac in nebula et in doffte et in dauwe libenter uersatur, atque fortitudo eius tam repentina est, quod sepe ita laborat  ; sed caro eius slimechte [liuosa ed.]  est et infirma, et nec sano nec infirmo homini ad comedendum ualet. Sed tamen homo qui sanus est eum comestum superare potest. De pelle autem eius cingulum et sotulares fac et eos indue, et sanitatem corpori tuo conseruant. Et caudam eius cum pelle et cum carnibus ipsius caude exsicca, et in manu tua ipsum porta, et nec per zauber [magica ed.] extra uoluntatem tuam interim duci poteris. Et si uenenum aut in cibo aut in potu sumpseris, tunc statim eamdem caudam aut in uinum aut in alium quemlibet potum per horam unam pone, et sic bibe, et uenenum illud aut per nauseam aut per secessum per te transibit, et sic curaberis. Sed et de cornu eius manubrium cultelli fac, et illud aut in manu  tua aut alias apud te semper habeas, et sanitatem tibi confert. Cetera que in eo sunt, ad medicinam non ualent  .



CAP. XIII.---DE WISANT [Iu, III, 15]

Wisant calidus est, et fere mores cerui habet, sed uelocior et modicum sanior ceruo est. Et caro eius sana est ad comedendum et homini bona est. Si  autem schelmo [pestilentia ed.] equos aut asinos, boues et oues, capras et porcos, et alia quecumque animalia fatigat, de cornibus wisant in aquam schabe, et per nouem dies illis ad bibendum da, et schelmo ab eis cessabit. Cetera que in eo sunt, medicine ad perfectum non conueniunt  .



CAP. XIu---DE BOuE  [Iu, III, 16].

Bos frigidus est in temperamento et siccus est, sed cum ereis spiritibus homini non inimicatur, nec ipsi multas illusiones in loco illo facere possunt, ubi bos est, quia bos mundus est, et ideo etiam in holocaustum Deo sepe antiquitus offerebatur  . Caro autem eius propter frigus quod in se habet frigido homini ad comedendum non ualet; calido autem qui ex natura sua calidus est, propter  frigus quod in ipsa carne est ad comedendum bona est. Et si aliquis schenden pestem in membris suis et in iuncturis membrorum suorum habet, et si etiam in stomacho suo dolet, pedes, id est geswil et unslet pedum bouis coquat, et de eis sufficienter comedat, et figentem pestem in iuncturis membrorum et dolorem in stomacho compescit. Sed qui iecor bouis sepe comedit, illum confortat propter bonam naturam; cor autem et pulmo ad comedendum  non multum ualent. Et in uacca eamdem naturam senties. Cetera autem que in eo sunt, ad medicamenta non multum prosunt  .



CAP. Xu.---DE OuE  [Iu, III, 17].

Ouis, siue aries, siue agna sit, frigida est, sed tamen boue calidior, et etiam humida et simplex est, et amaritudinem et acerbitatem non habet. Et caro eius sanis et infirmis hominibus ad comedendum bona est. Sed ille, qui toto corpore deficit et cuius uene uirwolket [debilitate et tepide ed.] sunt, de succo carnium ouis et de suffen, [iure ed.] in quo coquitur, si uult sepe sorbeat, et modicum de carnibus earum comedat, et cum conualuerit, sufficienter de ipsis comedat si uoluerit. Et eedem carnes in estate ad comedendum bone sunt,  quia estus eas calefacit, in hyeme autem, quia frigide sunt, ad comedendum non ualent, quia hyems etiam frigida est.  Sed et pelles ouium ad indumenta hominis bone sunt, quia nec superbiam, nec libidinem, nec pestem homini inferunt sicut alie pelles quarumdam bestiarum faciunt; unde et Deus Ade indumentum de pellibus ouium dedit  . Et si aliquis de cottidianis, seu tertianis, seu quartanis febribus fatigatur, cuiuscumque generis  sint, accipe scheper [uellus ed.] arietum absque pelle, et de ariete tantum tonsum; et in illa parte, ubi ad cutem arietis fuit, cum sepo ouis ad ignem calefacto idem scheper modice asperge, et ita simul ad ignem calefac denuo, et cum riddo hominem illum iam in frigore fatigat, mox ipsum scheper super stomachum et super pectus eius et circa scapulas ipsius pone; ut ita incalescat et ut sic dormiat, et hoc quociens uicho eum fatigat fac, et cito curabitur.



CAP. XuI.---DE HIRCO  [Iu, III, 18].

Hircus ualde repentinum calorem habet et instabiles mores, et caro eius sanis et infirmis hominibus ad comedendum bona est, et si sepe comeditur, fracta et contrita uiscera sanat; et stomachum  comedentis sanat et confortat. Et capra, si fortis est, usque ad Augustum comedi potest, hircus autem in Augusto ad comedendum bonus est. Sed hedi, siue hirci, siue capre sint, usque ad autumpnum homini ad comedendum ualent. Et homo qui in stomacho dolet, iecor hirci asset, et ita usque ad medium Augusti sepe comedat, et stomachum eius purgat et sanat, uelut bona potio. [Sepum quoque hirci bonum et salubre est, et plurimis medicinis coaptatur. Et capra eamdem naturam habet quam et hircus, excepto quod hircus fortior capra est. Et si quis in pulmone dolet, lac caprarum frequenter bibat, et curabitur. Add. ed.] Cetera que in eis sunt, ad medicamenta non ualent.



CAP. XuII.---DE PORCO  [Iu, III, 19].


Porcus calidus est, et ardentem naturam in se habet, et limosus [liuosus ed.] est, quoniam nullum frigus ipsum purgat; et aliquantum eyterecht est, ac semper auidus est ad comedendum, et ideo non curat quid comedat, et etiam interdum inmunda comedit; et in auiditate sua lupinos mores habet, quoniam cetera animalia discindit; et caninos mores habet in eo, quod cum hominibus quemadmodum canis libenter moratur; sed inmundum animal  est  , unde caro eius non est sana, sed tortuosa, et nec sanis nec infirmis hominibus ad comedendum bona est, quia nec flecma nec alias infirmitates minuit in homine, sed auget, quoniam calor eius calori hominis se adiungit, et tempestates in moribus et in operibus que mala sunt in homine excitant  . Sed homo qui ualde infirmatur, ita quod in corpore suo deficit et aridus est, ille de iuuenibus porcellis, interim dum infirmus est, modice comedat ut de calore illorum calorem acquirat, et postquam conualuerit, amplius ex eis non comedat, quia denuo infirmitates in eo augeret  . Sed et homo, qui in corpore iam fere deficit, de cocto iecore porci sepe comedat, et eum refocillat, id est labet et confortat. Et siluester porcus  eamdem naturam habet, excepto quod siluester mundior domestico est. Cetera que in eo sunt ad medicamenta non multum ualent.



CAP. XuIII.---DE LEPORE.  [Iu, III, 20].

Lepus magis calidus est quam frigidus, et mansuetudinem eius et saltus Rech habet. Sed quod aliquando sexum mutare uidetur, hoc est, quod masculus aliquando uirilia sua introrsum trahit, ita quod sic quasi femina est, interdum non, et quod femina iuxta umbilicum suum quasi quoddam os et uelut darm emittit, ita quod ob hoc quasi masculus esse putatur, sed tamen masculus nequaquam est. Nam nec masculus femina erit, nec femina masculus, ita quod masculus non parit et quod femina masculinum semen non habebit  . Et simplex fel leporis  super lepram hominis funde, et etiam cum eo sepius inunge, et ruse eiusdem lepre cadent, et ille sanabitur, quia fel leporis satis ad hoc prodest. Cetera uero que in eo sunt, ad medicamenta non multum prosunt  .



CAP. XIX.---DE LUPO  [Iu, III, 21].

Lupus ualde calidus est et aliquantum de moribus ereorum spirituum et de moribus leonis habet. Et erei spiritus in natura illius sepe cum illo delectantur et eum comitantur, et lupus homini semper  insidiatur, et eum libenter dilaceraret si posset, quamuis etiam esuriem non patiatur; sed secundum leonis naturam hominem scit et intelligit, et eum a longe odoratur. Et cum lupus hominem primo uidit, erei spiritus qui illum comitantur hominem in uiribus suis debilitant, quia homo tunc nescit quod lupus eum uidet. Sed cum homo lupum prius uidet, Deum in corde suo tenet, et intentione illa et ereos spiritus et lupum cum eis fugat  . Homo autem qui de gicht ualde fatigatur, accipiat folia gichtbaumes et scalwurcz equali pondere, et in mortario scampe, et tunc eis plus de sagimine [sanguine ed.] lupi addat et simul commisceat, et sic unguentum faciat, et cum eo se perungat ubi dolet, et postea, secunda aut tertia die, assum balneum  intret, et gicht cum eodem unguento ex eo sudabit; et se in eodem balneo fortiter abluat; et hoc unguentum in cute sua non dimittat quin abluat, quia tam forte est quod gicht nullo modo in illo loco permanere poterit quo ungitur. Et si quis pre infirmitate pestium in capite furit et freneticus est, crines de capite abrade, et lupum in aqua coque, pelle et uisceribus abiectis, et caput furentis in broch eiusdem aque laua, oculis et auribus ac ore illius cum pauno ligatis, ne in oculos aut in aures aut in os illius intret, quia si de brocho illo corpus eius intrauerit, magis furit, quia ei uelut uenenum esset; et sic fac per tres dies, et quamuis furor fortis sit, ille sensus suos recipiet. Quod si ille non patitur, ut ei oculos et aures et nares panno  constringas, tunc lineum pannum in eodem broche intinge, et ipso panno ita calido caput illius madefac, atque per breuem horam super caput eius acere permitte  , et hoc per tres dies facias, et ille ad sensus suos redibit. Et cum melius habuerit, caput eius calido uino laua, ut pinguedo de capite eius lauetur et auferatur. Et in quacumque domo pellis aut crinis aut ossa lupi sunt, in illa homines libenter rixantur et certamina faciunt, et erei spiritus propter pessimam naturam ipsius ibi libenter discurrunt  .



CAP. XX.---DE CANE  [Iu, III, 22].

Canis ualde calidus est, et aliquod commune et naturale sibi in moribus hominis habet, et ideo hominem  sentit et intelligit, et eum amat, et libenter cum eo moratur, et fidus est, et ideo dyabolus canem odit et abhorret propter fidem quam ad hominem habet  . Et canis odium et iram et perfidiam in homine cognoscit, et ipsum sepe fremit; et si in domo odium et iram esse nouit, in ipsa et in semetipso silenter submurmurat et frendit, id est grimet. Et si etiam aliquis homo traditionem [consilia perfidie ed.] in se habet, canis in eum dentibus frendit, zanckelt, quamuis homo ille eumdem  canem diligat, quia hoc in homine sentit et intelligit. Quod si etiam fur in domo est, uel aliquis homo qui uoluntatem furandi habet, in eum submurmurat et grimet, et alios nutus [motus ed.] ad ipsum habet quam ad alium hominem, et post illum uadit, naribus eius odorem temptat, et post illum stancket, et hoc modo fur notari potest. Sed et actus et euentus letitie siue tristitie qui homini futuri sunt et iam instant, aliquando presentit, secundum intellectum et secundum hos uocem emittit, et eos ostendit; quando ea futura sunt que eta sunt . . . , caudam suam letus mouet, ac si ibi tristitia futura est, tristis ululat  .

Et calor qui in lingua est, uulneribus et ulceribus sanitatem confert, si ea calore lingue sue tetigerit   . Si autem de pelle eius calcii fiunt, pedes dolere facit infirmos ab immunditia quam in se habet quod immundo sudore carnis sue sepe transfusa est. Sed caro eius ad nullum usum hominis ualet, et iecor et uiscera eius fere uenenosa sunt, et ideo anhelitus eius nociuus est. Et si canis in aliquem panem aut in alium cibum mordet, uel si de aliquo potu bibit, quod de his remanet homo nec comedat nec bibat, quia canis interdum aliqua hora de cibo aut de potu gustare poterit quod uenenum in reliquiis illis emittit, et ideo si homo postea de his comederit aut biberit, uenenum in se sumit. Et canis molle et non forte cerebrum habet, et illud interdum de malis nebulis tangitur. Et ipse canis etiam quemdam aquosum et putridum fumum  eris aliquandiu odoratur in quo erei spiritus irrisiones suas et quosdam malos sibilos faciunt, et inde ipse interdum furit. Cetera que in eo sunt, ad medicinam non multum ualent.



CAP. XXI.---DE uULPE  [Iu, III, 23].

uulpis ualde calida est, et aliquid de moribus pantheri habet, et aliquid de scientia leonis habet, ita quod de natura scientie leonis multa nouit et quod de natura pantheri diuersitatem morum habet, et hominem aliquantum nouit. Et interdum immundis pascuis uescitur. Et propter diuersitatem que in ea est  , caro eius homini ad comedendum non ualet. Sed pellis eius sana est, et calor eiusdem pellis ad uestes bonus est. Homo autem  qui orfimas in corpore suo habet, smalcz uulpis accipiat, et huic smalcz minus de sagimine addat, uitellorum ouorum, et cum his orfimas sepe inungat, et deinde metram in eisdem sagiminibus, et commixtis in patellam calefaciat, id est sweysze et tunc ipsam metram super orfime cum panno liga, et postquam eadem metra exsiccatur, alia eodem modo iterum sweysze et desuper pone, et sic fac cum metra per tres dies et per tres noctes, et deinceps cum prefatis sagiminibus simul commixtis  easdem orfimas inunge, metra abiecta, et ipse euanescent.



CAP. XXII.---DE BIBERE  [Iu, III, 24].

Biber ualde calidus est, et etiam erem aque in se habet, et naturam de terra habet et de aqua, ita quod absque aqua semper in terra uiuere non posset, et quod etiam absque terra in aqua manere semper non ualet. Et quoniam, dum in corpore suo arescit, ad aquam currit, et inde succum accipit, et sic confortatur, et de aqua crines eius crescunt, et pellis eius spissa  . Sed caro eius sanis et infirmis hominibus ad esum bona est. Homo autem qui in splene dolet, linguam bibres coctam sepe comedat, et in splene curabitur; uel eandem linguam in puluerem redige, et de puluere isto in mel pone,  et sic cum ipso melle comede, et in splene melius habebit  . Et qui fiber habet, iecor eius exsiccet et in puluerem redigat, et modicum ex eo in calidum uinum ponat et sepe bibat, et melius habebit. [Sed et testiculi eius eodem modo in calido uino bibiti febrem ab homine compescunt add. ed.]



CAP. XXIII.---DE OTTHER  .

Otther calidus est, et mundam naturam habet, et mundis ac immundis pascuis utitur. Et caput et cauda et caro eius quasi uenenum homini essent qui ex eis comederet. Calor autem pellis eius homini sanus est. Cetera, que in eo sunt, ad medicinam non ualent.



CAP. XXIu.---DE SIMEA  .

Symea calida est, et quia homini aliquantum assimilatur,  hominem semper inspicit, ut faciat secundum quod homo facit. Et etiam mores bestiarum habet, sed in ambobus naturis suis deficit, ita quod nec secundum hominem nec secundum bestias ad perfectum facere potest, et ideo instabilis est. Et cum auem interdum uolare uidet, se eleuat et saltat, et uolare temptat, et cum perficere non potest ea que uult, statim irascitur. Sed et quia homini aliquantum assimilatur, secundum lunam menstrualia tempora habet, et quia in utraque natura instabilis et infirma est, ad medicamenta non ualet.



CAP. XXu.---DE MERKACZA  .

Merkacza plus frigida quam calida, et de ere et  de aqua est, ita quod etiam interdum in aqua uersari potest, et etiam aliquantum de natura lupi et de natura catti habet. Sed terram et serpentem non lingit. Merkacza quoddam uenenum habet in se, ex quo tunc infirmatur, et illud etiam tunc exspuit, ad dedignandum illud sub terra abscondit,  quia illud malum esse nouit, uelut stercus quod de eo egreditur abscondit, quia si quis homo illud tangeret quod mercakza hoc modo exspuit, ut uenenum esset, ita quod etiam ex eo quidam serpentes et quidam mali uermes multociens nascuntur.



CAP. XXuI.---DE CATTO  .

Cattus plus frigidus est quam calidus, et malos humores sibi attrahit, et ereos spiritus non abhorret, nec ipsi eam, atque aliquam naturalem coniunctionem cum bufone et serpente habet. Nam in fortibus et in estiuis mensibus, cum plurimus estus est, cattus siccus et frigidus est, tunc sitit ut aut creden aut serpentes lecket, quatenus de succo illorum succum suum confortet, ut inde labezocht   habeat, alioquin uiuere non posset, sed periret, quemadmodum homo salem libenter gustat, ut inde bonum saporem habeat. Et de succo illo, quem de his accipit, fere ut uenenum interius est, ita quod cerebrum et tota caro eius uenenosa est. Nec cum homine libenter est, nisi cum illo qui eum nutrit. Et eo tempore quo creden et serpentem lingit, calor homini nociuus est et uenenosus. Et cum etiam catulos in se portat, calor eius hominem ad libidinem excitat; alio autem tempore calor eius sano homini non oberit.



CAP. XXuII.---DE LUCHS  [Iu, III, 25].

Luchs calidus est, et uoluntatem suam sequitur, hoc faciens quod uult, et pulchra et splendida aura et de sole in estate letatur, et etiam de pulchra  aura et de niue in hyeme letatur; sed fere nullam stabilitatem habet, nisi quod secundum temperiem aure facit. Et quoniam uoluntatem suam sequitur et ideo oculi eius lucent uelut stella in nocte. Et si schelmo equos aut asinos, boues et porcos deuastat et occidit, de sanguine lincis aque commisce, et per tres dies semel in die eis bibendum dabis si eos infirmari uideris, et statim conualescent. Si autem prefata animalia non infirmantur, eis sanguis iste, ut prefatum est, temperatus ad potandum non dabitur, ne inde ledantur, cum pestis ibi non inuenit in quibus uirtutem suam ostendat. Sed ouibus et capris ad potandum non dabis, etiamsi infirmantur, quia nimis fortis esset  illis propter debilitatem eorum, quia debilia pecora sunt. Cetera que in eo sunt, excepto ligurio, ad medicinam non multum ualent  .



CAP. XXuIII.---DE DASCH  [Iu, III, 26].

Dasch calidus est, et tacitos mores habet, sed tamen arg est et non freuele, et fere tam fortes uires  in se habet ut leo, sed uirtutem quam in se habet pro nichilo reputat, nisi quod eam interdum repente ostendit et iterum cito cessat, quoniam si eam semper ostenderet, uiribus leonis fere compararetur. Sed eum tedet uires suas ostendere, nisi quod interdum eas pre letitia et exultatione ostendit. Accipe autem cor eius et tam fortiter ad trab  in aqua coque, et tunc ei de aruina eiusdem bestie adde, et etiam de gichtbaum, et minus de stalwurtz quam gichtbaumes sit, et hec simul in predicta aqua coque, et sic fac unguentum quod optimum est contra gicht, et contra dissoluta membra in nodis membrorum et contra contrita membra de gicht. Et homo qui hec patitur, ibi cum eo se perungat ubi dolet in membris, et sanabitur. Sed et qui in capite dolet,  cum eodem unguento se inungat nacke, et in ceruice colli sui et in temporibus suis et in fronte sua. Aut qui in latere aut in dorso dolet, se ibi cum eo perungat, et predicta uirtute illius melius habebit. Et etiam qui infirmas et nigras maculosas carnes in corpore suo habet, ibi cum eodem unguento se inungat, et caro eius pura erit, quia omnes infirmitates in homine compescit. Sed et magna uis in pelle eius est, nam ex eadem cingulum fac, et cum eo ad nudam cutem tuam te cinge, et omnis pestis in te cessabit, uelut cum magna procella in bona temperie et in tranquillo ere compescitur, et periculosa pestis interim te non occupabit. Sed et calcios et caligas ex eadem pelle fac et eas indue, et sanus in pedibus et in cruribus eris  ,



CAP. XXIX.---DE ILLEDISO  .


Illediso frigidus est ac fetidus, et de moribus furis et de natura lupi habet, et que immunda sunt sepe comedit. Et pellis eius ad uestes hominis sana non est, quia frigus homini infert. Sed et cetera que in eo sunt ad medicamenta non conueniunt.



CAP. XXX.---DE ERICIO  [Iu, III, 27, 28].

Ericius, scilicet swinegel, frigidus est, et immunde nature, et siluestria poma et hecbere comedit  , et porco aliquantum assimilatur, sed immunditia que in carne eius esse deberet in spinas eius ascendit, et ideo porco mundior est  . Nam sicut spine manus hominis ledunt, ita et caro porci hominis  munditiam et sanitatem minuit. Sed homo, qui sanus in corpore est, si swinegel comedere uult, eum uelut leporem in aqua coquat, et cynamomum et bertram et bibenellam equali pondere puluerizet, et pulueres istas in uino simul calefaciat, et ericio  cocto et de olla ablato, uinum hoc in pulueribus istis desuper fundat, ut piper super carnes fundi solet, et sic comedat, et eum non ledit, sed eum tunc fortem facit, et sanitatem eius in ipso retinet.

 Ericius, scilicet qui canem imitatur, hic egel frigidus est, et quiddam de natura canis in se habet, et terram interdum comedit, et munda et immunda que in eo sunt in spinas eius ascendunt. Caro autem eius homini ad comedendum non ualet, quemadmodum nec canis. Et si in aliquo homine orfime dirupte sunt, uiscera huius ericii abiiciat, et totam reliquam carnem in puluerem redigat, et puluerem istum in diruptas orfimas sepe mittat, et exsiccabuntur. Sed cetera que in eo sunt ad medicamenta  non ualent.



CAP. XXXI.---DE EICHORN  [Iu, III, 29].

Eychorn [Spiriolus ed.] calidus est, et de natura bestiarum et uolucrum in se habet, et de uolucribus uentosus est  , et pellis eius ad uestes hominis bona est. Et si in iuncturis membrorum hominis horribilis gicht iacet, ita quod membra hominis contrahi et dissolui uidentur, eichorn accipiat, et capite et uisceribus abiectis, et pelle abstracta, reliquum corpus ad ignem asset, et cum ad ignem assetur, cum aruina ursi superius modice ungatur ut smalcz ab eo fluat, et sagimen ab eo fluat, et sagimen illud accipiat postquam assauerit, in pannum ponat, et omnem succum et omne sagimen quod in eo est per pannum illum extorqueat, et de predicto  sagimine addat, et membra sua in quibus de gicht dolet cum eo sepe perungat, et curabitur.



CAP. XXXII.---DE HAMSTRA  [Iu, III, 30].

Hamstra frigida et acris est, et aliquantum urso assimilatur, et aliquantum munde nature est, atque pellis eius ad uestes bona est  . Et homo qui orfime et druse in corpore suo habet, iecor Hamztre puluerizet, et puluerem istum aut cum pane comedat aut in suffen bibat, et orfime aut druse inde plus euanescent quam de carne talpe. Sed et si aliquis homo inter scapulas suas de gicht fatigatur, dextram scapulam hamster cum dextro pede eius exsiccet, et hec inter scapulas suas liget, et inde melius habebit.



CAP. XXXIII.---DE MARTH.  [Iu, III, 31].


Marth [Martarus ed.] siluestris calidus est, et mansuetos mores habet, et ideo plurimi simul habitant, uelut communem uitam habeant. Sed malum  sudorem in carne sua habet qui carnem eius homini ad comedendum contrariam facit, et idem sudor in carne remanet et pellem eius non pertransit  , et ideo pellis illa bona et sana est ad uestes homini. Et si quispiam homo orfime in corpore suo habet, siluestrem marth excoriet et sagimen, quod in eo est, in patella dissoluat, et capite et uisceribus eius abiectis, reliquum corpus in modica aqua coquat, et sagimen, quod tunc ab illo haberi potest, priori sagimini addat, et etiam sagimen de uitellis ouorum minori pondere huic sagimini addat, et commisceat, et sic unguentum faciat, et orfime, antequam rumpantur, cum eo perungat, et euanescent, uel si rupte fuerint, in circuitu eas perungat, et sanabuntur  .



CAP. XXXIu.---DE WASSER MARTH [Iu, III, 32].


Wasser marth frigidus est et iuxta aquas in cauernulis moratur, et acrior est quam siluestris marth, sed pellis siluestris melior istius  . Et de sagimine istius et de sagimine uitellorum ouorum unguentum fac ut de siluestre marth predictum est, et si quis de gicht fatigatur, cum eo illum perunges, et gicht compescit, quia frigide nature est.



CAP. XXXu.---DE ZOBEL  .

Zobel calidus est, et aliquantum nature eychorns assimilatur, sed tamen mundior et suauior est quam eychorn; sic et pellis eius ad uestes homini bona non est, quia si in homine incalescit, malum sudorem in eo excitat. Et ea que in eo sunt ad medicamenta  non ualent, quia debilis est.



CAP. XXXuI.---DE HARMINI  .

Harmini frigidum, aliquantum nature catti assimilatur, et mundas carnes non habet, quia spumechte et liuide uelut uenenum sunt. Et quando spumam eicit, sepe ita etiam breues crines emittit. Et pellis eius ad uestes homini bona non est, quia frigida est. Et ea, que in eo sunt, medicamentis non multum conueniunt, quia caro eius aliquantum uenenosa est.



CAP. XXXuII.---DE TALPA  [Iu, III, 33].

Talpa frigida est, et in pingui et in limosa terra libenter manet, et macram terram deuitat, atque terram que mala et praua et inutilis est eicit  ,  et in illa manet que bona et sana est, et non uidet, quia in ere non uersatur, sed magnam scientiam interius habet, et odoratur et intelligit quo ire debeat, et terram comedit. Et caro eius ad comedendum homini non ualet, quia de humiditate nutritur, nec aliquis pro medicina comedat  . Nam homo, qui interius in corpore putrescit aut orfime in corpore suo habet, ille talpam cum aqua coquat et comedat, aut eam puluerizet, et puluerem istum  quomodocumque possit comedat, et interius in corpore suo sanus erit, et orfime, si nondum rupte sunt, quia sicut talpa prauam terram eicit, et ita interiorem putredinem que in corpore hominis est emittit. Et etiam idem homo iecor talpe cum reliquo corpore edat, quia putredinem a corpore eius aufert, sed cor et pulmonem eius non comedat. [Qui autem a caduco morbo fatigatur, sanguinem talpe, et rostrum anete, scilicet femine, et ungues anseris, etiam femine, puluerizet, ita ut puluis rostri anete bis tantus sit ut puluis unguis anseris, et sanguis talpe bis excedat puluerem de rostro anete; et hec simul in pannum ligata, in loco ubi talpa terram nouiter eiecit, per triduum ponat. Postea inde ablata ubi glacies est ponat, ut congeletur.  Et iterum inde ablata in sole siccari faciat. Deinde sumat partem iecorum cuiusque animalis et uolucris que comeduntur, quantum de his habere poterit, et ex ipsis cum parua farina simile tortellos paret, et de predicto puluere minus addat, et modicum cimini, et sic comedat. Qui autem prefatum morbum patitur, per quinque dies predictos tortellos comedat; et si nondum conualuerit, per alios quinque dies eis utatur; et si nondum proderit, ita septies eodem numero quinque dierum faciat. Panem autem, et carnes hedi interim comedat, cum apio et petroselino coctas, et etiam agninas edere potest; sed porcinas et bouinas carnes, et anguillam, et caseos, et oua, et cruda poma, et cruda olera interim deuitet. uinum autem suaue, et aqua  permixtum, et ceruisiam bibat. Add. ed.]



CAP. XXXuIII.---DE WISELA  [Iu, III, 34].

Wisela [Mustela ed.] calida est  , et in uelocitate sua aliquid de uirtute grifonis habet, cum pennas suas erigit, et putredinem in insensibilem naturam habet, ita quod quandam herbulam nouit, in qua sanitas uite est, ita ut si catulos suos uel aliam mustelam dolere uiderit, hanc herbulam, que paruula et gracilis est, cito querit, et post eam in terram fodit, et cum eam inuenerit, in ipsam spiramine suo flat, et desuper myngit, et sic uirtutem suam uirtuti illius admiscet, et ita per breuem horam exspectat dum eadem herbula urina sua bene et pleniter perfundatur, et tunc eam ore suo rapit,  ac eam illi mustele, cui iam uitalis er in gutture est, moriture in os suum ponit, et ita illa sana erit, et surgit et recedit. Et herbula ista homini et aliis animalibus ignota est, quia si etiam homo aut animalia eam scirent, tunc nec spiramen nec urina eorum ad perfundendum eam ualeret, quoniam herbula ista ad sanitatem uite per se non habet, nisi quod ipsa huiusmodi uires de spiramine et de urina mustele accipiat. Sed et mustela tam bonas et fortes  herbas semper comedit quod ei uix ulla infirmitas accedere potest. Caro autem eius ad comedendum homini non ualet, quia in stomacho eius minus fortis esset. Pelliculam autem mustele abstrahe et eam sicca, et tunc super balsamum tene, ita tamen ne de balsamo madida fiat, sed ut odorem de eo accipiat; uel si balsamum non habes, ad muscum pone ut odorem de illo habeat, et tunc eandem pelliculam ad oculos tuos et ad nares tuas sepe pone, et sanitatem in eis retinebit.

Sed et cor eius sicca, et in tenui cera bewircke, et cum in capite doles, eandem ceram cum corde illo in aurem tuam per breuem horam pone, ut scilicet calor de illo caput tuum intret, et in capite melius habebis. uel si in qualibet aure surdescis,  eandem ceram cum eodem corde in aurem illam pone ut calor eius ipsam aurem interius tangat, et auditum recipies. Et caput eius abscide, et reliquum corpus in duo frusta aut ad solem aut ad ignem sicca, et tunc ea in cingulum de quolibet corio stomacho separatim consue, ita frustum unum ad umbilicum tuum positum sit et ad utrumque latus tuum frustum unum, et sic cum illo cingulo ad nudam cutem tuam semper te cinge, et te confortat et incolumem ac robustum reddit ita quod etiam gicht interim te non fatiget.



CAP. XXXIX.---DE MURE  [Iu, III, 35].

Mus calidus est, et insidiantes mores [et diabolicas artes add. ed.] habet, quia semper fugit, et ideo  etiam caro eius homini contraria est, et tamen non multum ad medicamenta ualet  . Sed tamen si aliquis homo caducum morbum habet et super terram cadit, et postquam deinde surgit, murem in uasculo pone et ipsam aquam homini ad bibendum da, atque frontem et pedes eius ipsa aqua laua, et hoc fiat quocienscumque cadit et curabitur. Nam quia mus omnia fugit, ideo etiam et ipsum caducum morbum fugat. Et cum mus parere debet, angustiatur et difficultatem pariendi habet, et tunc in dolore ad ripam aque uadit, et ibi minutissimos lapillos querit, et eos uorat quotquot in gutture retinere potest, et ad antrum suum currit, et eos ibi exspuit, ac eos afflat, et super eos se deponit, ac eos calefacit, et sic statim parit; et postquam peperit, illos odit, et eos  pedibus abiicit, idest uszschirrit, et tunc super pullos suos decumbit et eos fouet. Et si quis lapillos istos infra eundem mensem inuenire posset postquam eos abiecerit, et eos super umbilicum mulieris pregnantis liget, que iam in partu laborat, ita quod parere non potest, mox pareret, et postquam peperisset, eos statim auferre deberet. Sed et si quis homo ridden habet, accipe murem et eum modice percute. ne effugere possit, et antequam moriatur,  dorsum eiusdem muris inter scapulas hominis illius liga, cum riddo iam eum fatigat et ubi inter scapulas illius moriatur, et homo ille curabitur, nec amplius eum inuadit.



CAP. XL.---DE LIRA  .

Lira etiam calida est et eandem naturam ut alius mus, excepto quod magis indomitus est et fortior quam mures. Et ad eadem pericula ualet sicut et alius mus, ut prefatum est.



CAP. XLI.---DE SPICZMO  .

Spiczmus eandem fere naturam habet quam et talpa tenet, nisi quod spiczmus magis sub terra et magis in ere manere potest quam talpa, et ideo nec pleniter subtus terram manet. Et que in ea sunt medicine non conueniunt.



CAP. XLII.---DE PULICE  [Iu, III, 37].


Pulex calidus et de puluere terre crescit, et in hyeme cum terra humida est, et calida interius est, pulices in terra iacent et in ea se abscondunt. Cum autem in estate per calorem terra superius exsiccatur, et de terra procedunt et hominem inuadunt ac eum inquietant. Accipe ergo de terra et non de puluere terre  et eam in testa figuli ualde calefac ut exsiccetur, ita quod nulla humiditas in ea remaneat, et terram illam in lectum tuum dissemina, et cum pulices ariditatem eius senserint, eam pati non possunt et fugiunt et pereunt, et sic homo quietem ab eis potest habere.



CAP. XLIII.---DE FORMICA  [Iu, III, 36].

Formica calida est et de humore illo crescit qui aromata educit, et etiam uelut uolatilia oua in natura sua producit  . Homo autem, qui in capite suo et in pectore ac in stomacho multum flecma habet, cumulum, id est huffen formicarum, scilicet cum ipsis formicis, accipiat et in aqua coquat, et aquam illam super ignitum lapidem fundat, damph illum naribus et ore in se decies aut quinquies trahat, et flecma in eo minuetur. Sed et qui superfluitatem malorum humorum, id est gicht in se habet, cumulum formicarum cum ipsis formicis accipiat, et in aqua coquat, et sic balneum paret, et ipsum balneum intret, et totum corpus in ipso balneo teneat, capite tantum exposito, et panniolo cooperto in eadem aqua madefacto, quia si caput in balneo  se tetigerit et haberet de fortitudine aque illius, faciliter doleret, et hoc sepe faciat, et gicht ab eo cessabit. Et qui lepram in se habet, cuiuscumque generis sit, terram illam accipiat, ubi cumulus formicarum est, ita ut notari potest quantum ipsa terra madefacta est de ipsis formicis, et eam inter ardentes fauillas de fago ponat, ut de ipsis fauillis inardescat, quod ita eadem terra quantitatem earumdem fauillarum excedat, et calidam aquam nouies  per ipsam calidam terram uelut lixiuiam transire permittat, et inde hircinum sepum, modicum plus de aruina ueteris porci, et hec simul commisceat, et in predictam aquam lixiuie ponat, ac postquam in illo conglutinatur, ab eadem aqua auferat; deinde huic sepo addat de puluere habichswamp [habersuam ed.] sic et de puluere meter minus quam uiole, et sic unguentum faciat, et se in loco lepre cum eodem ungeunto per nouem menses uel per plures iuxta ignem inungat, et sanabitur ita si ipsa lepra mors illius non est, aut Deus eum curari non uult. Et cum hoc unguento inungitur, caueat ne alieno homini aut alicui porco appropinquet, ne fortis uapor lepre, qui de eo egreditur, illos inficiat, quia tunc faciliter lepram de ipso consequerentur  .

 Homo autem qui glandes et orfimas habet, oua formicarum super uiride folium quercus lineet atque stercus gallinarum super ipsum folium ad eadem oua lineet, et sic calidum super glandes aut super prefatas scrofulas orfime sepe ponat, et euanescent. Sed et si quis homo iratus est aut oppressus est in mente aut tristis, iuuenes formicas, cum adhuc oua ipsis adhereant, accipiat cum modico bache [buthe?] [cum ipsis nidulis ed] earum, id est cum bucello,  in quo iacent, et hec in lineum pannum liget, et postea, cum grauatum se in mente sua senserit, ipsum pannum in quo eedem formice sunt soluat, et eas super cor suum tamdiu ponat usque dum ab eis sudorem capiat, et suauem mentem habebit, et letus erit, atque bonum intellectum in causis illis capiet, in quibus tunc occupatus est.



CAP. XLIu.---DE HELIM  .

Helim calidus est et magne fortitudinis, atque audax est; et caro eius pre fortitudine sua cibo hominis inutilis est. Iecur eius puluerizetur, et huic pulueri aruina ursi, uel butyrum uac carum commisceatur, et ille qui freneticus est, uel quem paralisis in capite ledit, cum eo sepius inungatur, et melius habebit.



CAP. XLu.---DE DROMEDA  .


Dromeda ardorem ignis, et temperamentum aque in se habet, et fortitudinem leonis, et uelocitatem uolatus fortium et magnorum uolucrum retinet. Et si homo, aut aliud animal de carnibus eius comederet, fortitudo ignis, et fortitudo uelocitatis que in eo est, omnes uires comedentis destrueret. Sed si quis de pelle, aut de ungulis pedum eius habet, magica et fantasmata eum fugiunt.


 EXPLICIT SEXTUS  LIBER.



INCIPIT LIBER SEPTIMUS . PRAEFATIO  .


 Deus ab initio omnem creaturam bonam creauit  . Sed postquam diabolus hominem per serpentem decepit, ita quod ille de paradiso eiectus est, creature quemadmodum spectant diuinam uoluntatem, ad ultionem cum homine in deterius mutate sunt. Unde et grana crudelium et uenenosorum uermium ad ultionem hanc insurrexerunt ut et penas infernales esse mortifera crudelitate sua ostenderent, ac ut homini timorem infernalem incutientes eum diuina permissione ueneno suo necarent, cum ante casum hominis nichil mortiferum sed succum delectabilem in se habuissent. Sed et cum terra in effusione sanguinis Abel  corrupta est, mox nouus ignis, per quem homicidium puniretur, in inferno exarsit, et mox etiam per diuinam uoluntatem  quedam nebula, ex inferno ebulliendo, super terram se extendit et quodam pessimo humore terram infudit, ita quod quidam pessimi et  uenenosi ac mortiferi uermes ex terra nascende multotiens ebullierunt, quatenus carnes hominis ab eis punirentur quia homo carnem hominis necauerat. Et cum postea diuina ultione in diluuio  aquarum homines deleti sunt, tunc etiam iidem uermes, qui in aqua uiuere non poterant, in aqua suffocati sunt; sed cum cadauera eorum inundatione aquarum per totam terram dispersa sunt, et deinde, cum diluuium cessasset  et cadauera eorumdem uermium ueneno plena computruissent, ex ipsa putredine alii uermes eiusdem generis exorti sunt, et ita per totam terram disseminati sunt. Quidam autem uermes uenenis suis et homines et animalia necant, quidam autem tantum homines, quia uermes, qui in natura sua diabolicis artibus  aliquantum assimilantur, tam cetera animalia quam homines uenenis suis occidunt; illi autem, qui diabolicas artes non imitantur, ita quod etiam  aliquantum debilia uenena in se habent, hominibus quibusdam uenenis suis interdum multas infirmitates et multa pericula etiam cum morte illorum  inferunt, sed cetera animalia occidere non possunt.



CAPITULA.

Draco 	I
Serpens 	II
Blintsleich 	III
Credda 	Iu
Ffrosch 	u
Laubfrosch 	uI
Harumna 	uII
Molle 	uIII
Lacerta 	IX
Aranea 	X
uipera 	XI
Basiliscus 	XII
Scorpio 	XIII
Darant 	XIu
Ulworm 	Xu
Testitudo 	XuI
Cyriaca 	XuII
Schertzfeder 	XuIII




LIBER OCTAuUS.



CAP. I.---DE DRACONE [Iu, III, 38].


Draco  quemdam siccum et alienum calorem et quamdam igneam intemperantiam in se habet, et caro eius interius ignea non est. Sed flatus eius tam fortis et acer est, ut cum emittit, statim ignescat, uelut ignis, cum ex lapide elicitur; et hominem fortissime odit, atque uelut quamdam naturam et diabolicas artes in se habet; unde cum interdum flatum suum emittit, erei spiritus de emissione flatus illius erem interdum commouent. Et quidquid in carne ac in ossibus eius est, contrarium ad medicamenta hominis existit, excepto sagimine eius, quia cum draco flatum suum emittit, sanguis exsiccatur nec fluidus est; cum uero flatum suum introrsum habet, sanguis eius humidus  est et fluit, unde etiam in sanguine ipsius medicina non inuenitur  .

Nam homo, qui calculum in se habet, de sanguine draconis accipiat et eum in humidum locum ponat ut modice humescat; et tunc ipsum sanguinem in puram et modicam aquam per breuem horam ponat, scilicet dum eadem aliquid caloris inde capiat, et sic sanguine eodem ablato, de aqua illa ieiunus modice bibat, et mox aliquem cibum comedat, et ita cum sanguine et aqua per nouem dies moderate faciat, et de fortitudine sanguinis illius calculus in eo frangitur, et sic homo ille liberabitur. Nullus autem homo de puro et simplice sanguine eius comedat et bibat, quia si quis homo faceret, statim moreretur  .



CAP. II.---DE QUODAM SERPENTE  .


Quoddam genus serpentis est, quod ualde calidum est et quod in terra et in aqua morari potest, et quod etiam diabolicas artes insidiis suis ad  hominem habet. Nam istud genus serpentis homini inimicatur, et flatus suos contra hominem emittit, et plenum est mortifero ueneno; unde etiam de ueneno quod in se habet cutis eius exspissatur, ita quod in rugas contrahitur et quod etiam de ardore solis eadem exterior cutis scinditur; et cum hoc idem senserit uelut inde de ulceribus grauatur, et tunc angustum foramen petre querit, et in illud se tamdiu fricat dum spumas illas abiicit, et tunc aliquantum minus asper est quam tunc fuisset, cum spumis illis premebatur. Et cum easdem spumas iam abiecerit, cutis eius subtilis et lucida uelut recens efficitur, et hoc idem serpens multum gaudet, et tunc etiam in ueneno suo et insidiis suis aliquantum minus asper est. Sed homo, qui eum tunc  inuenerit occidat, et cor eius caute tollat et ad solem exsiccet, et in aliquo tenui seruando metallo obfirmet, et cum deinde aliqua magna tristitia et molestia opprimitur, illud in manu dextra teneat, et letus efficietur, et quamdiu etiam in manu tenuerit, nullo ueneno interius ledi poterit, quia si aliquod uenenum interim comederit seu biberit, aut per sudorem, aut per nauseam, aut per secessum per eum transibit. Iecor autem eius, et que in eodem serpente sunt, mortifera existunt, nec ulli remedio hominis conueniunt. Aliud autem genus serpentis est, quod etiam calidum est, quod tantum in terra et non in aqua moratur, cuius uenenum hominem aliquantum leuius ledit si homo istud tetigerit seu gustauerit, quia aliquantum debile est. Et  istud genus serpentis cum homine interdum moratur, et in domibus hominis aut in siccis locis, et minus homini insidias ponit. Sed cum uiderit, cum homo ipsum ferire uult, linguam exerit et eum ad  supplicandum mouet, quia de genere isto est, quod Adam seduxit, et ideo etiam habitacula hominis sepe querit.



CAP. III.---DE BLINTSLEICH 

Blintsleich frigidus est, et dum uiuit, hominem non ledit, sed ad nullam utilitatem nec ad medicinam ualet, sed postquam mortuus fuerit, ueneno eius homines leduntur, si illud tetigerint aut gustauerint.



CAP. Iu.---DE CREDDA  [Iu, III, 39].

Credda [Rubeta ed.] ex parte magnum calorem habet et ex parte magnam acerbitatem in se habet, uelut periculosa aura cum fulgura et tonitrua ac grando procedunt, atque quasi diabolicam artem in uiriditate sua habet, et mansionem in terra et sub  terra querit, et ideo aliquam societatem cum homine tenet, et interdum, periculo hominis, cum eo est  . Homo autem qui orfimas in se habet, iecor bufonis [Rubete ed.] accipiat, et illud in humida terra inuoluat, et tunc cum eadem humida terra in alia qualibet terra per nouem dies sepeliat, et decima die ipsum iecor abiiciat, et illam humidam terram, in qua idem iecor inuolutum fuit tollat, et eam in testa calefaciat, et sic super orfime, que dirupte non sunt, per tres dies ponat, et sine dubio euanescent, nisi aut mors hominis illius sit, aut nisi Deus nolit  . Quod si orfime dirupte sunt, tunc eamdem terram, quam supradiximus, ad ignem calefaciat, et in uetus lineum pannum ponat qui aliquando  sudorem hominis in se recipit, sed telam aranee prius super eadem ulcera ponat, et tunc eumdem pannum, ipsa calida terra in illo consuta, desuper ponat; cum calorem perdiderit, iterum calefaciat et desuper ponat, et hoc bis uel ter in die per tres noctes faciat, et orfime exsiccabuntur  . Eadem quippe terra in lineum pannum propter munditiam lini ponatur, quia linum liuorem sibi attrahit, quod lina  non facit; et in ueterem pannum, quoniam ille sudorem hominis esse debet magis perfusus quam nouus; in quo sudor hominis esse debet ut putredines sudorem illum, qui etiam fetidus est, fugiant, quia quod malum est, multotiens malum depellit.



CAP. u.---DE FROSCH  .

 Frosch frigidus est et aliquantum aquosus, et ideo tam malas uires in se non habet quemadmodum bufo. Si quis a gicht alicubi in corpore suo, excepto capite, fatigatur, frosch accipiat, et eum super herbulam aut sub alia quadam herba suffocet, et mox calidum pannum super membrum, in  quo gicht furit, ponat, et frosch ian morientem super eumdem pannum per modicam horam ponat, et gicht in loco illo per annum unum aut per annum dimidium cessabit.



CAP. uI.---DE LAUBFROSCH  .

Laubfrosch plus calidus quam frigidus est, et de ere illo crescit, per quem arbores uiriditates et flores suos producunt. Et cum uiriditates et flores suos producunt, eo tempore erei spiritus hominibus magis quam in alio tempore insidiantur, quia tunc etiam mentes homini magis in uanitatem ludendi et ridendi exsurgunt, uelut etiam tunc uiriditas arborum crescit, et tunc etiam homines idololatriam et multas uanitates cum eodem uerme per diabolicas artes faciunt. Sed si quis irretire uult,  ne diabolice artes per eum fiant, ipsum in unum queckbronen proiiciat ut madidus fiat, deinceps nullus cum eo quidquam diabolice perficere poterit. Ad medicamenta uero non ualet.



CAP. uII.---DE HARUMNA.

Harumna frigida est, et calores, quos in se habet liuor et uenenum sunt. Sed idem uenenum tam forte non est, quod homo multum inde ledatur. Et medicina in eo non est.



CAP. uIII.---DE MOLL  .

Moll plus calidus est quam frigidus, sed calor eius cito infrigidatur, et uenenum eius mortiferum. Sed ipse moll hominem per se non multum ledit, dum uiuit, sed ueneno eius homines occiduntur, si illud gustauerint. Cetera que in eo sunt,  ad medicinam non ualent.



CAP. IX.---DE LACERTA  [Iu, III, 40].

Lacerta calida et sicca est, sed uenenum eius aliquantum debile est, et homini non multum nociuum. Sed ipsa lacerta aspera et acer in natura sua. Que autem in ea sunt ad medicamenta non ualent  .



CAP. X.---DE ARANEA [Iu, III, 41].

Aranea plus calida est, quam frigida, et est in periculo ueneni sui fere ut scorpio, excepto quod scorpio grossum et pingue cor habet, aranea autem modicum et debile cor tenet  . Et uenenum aranee si carnem hominis exterius tetigerit, homini periculosum est. Si uero uenenum eius homo comederit et biberit, morietur, aut mortem uix euadet.



CAP. XI.---DE uIPERA.


uipera uelut ignis calida est, et totum quod in ea existit mortiferum est, nec aliquem iuxta se uiuere permittit quod superare potest, atque tante malitie  est quod etiam uipera de alia uipera fugit usque ad tempus illud quo natura eius est ut concipiat. In regione autem, in qua uipera habitat, si quis homo mortuam uiperam reperierit, quia uiuentem habere non potest, magnum ignem in secreto loco, ubi homines non sunt, de forti ligno accendat, et ita mortuam in ignem illum  proiciat, et tunc propere ab eodem loco recedat, ne uenenum illius aut malus uapor ipsum tangat; et postquam in cineres redacta, si quid de ea residuum est, homo ille relinquat, et cineres eius et cineres carbonum illorum per quos incensa est accipiat, et in lineo panno reseruet. Deinde si quisquam homo in corpore suo intumescit, eumdem pannum cum ipsis cineribus super tumorem illum ponat, et statim tumor iste cessabit.



CAP. XII.---DE BASILISCO.


Basiliscus de quibusdam uermibus nascitur, qui aliquid de dyabolicis artibus in se habent, scilicet quod rubeta. Nam cum aliquando rubeta grauida est, et cum impregnata est, quod pullos suos gignat, si tunc ouum serpentis aut galline uiderit, illud amat, et super se extendit et fouet, usque dum fetus suos quos naturaliter conceperat, gignit; quos postquam produxerit, statim moriuntur, et mortuos uidens, denuo super idem ouum se ponit et illud fouet, usque dum fetus in eodem ouo uiuere inceperint. Et mox de dyabolica arte antiqui serpentis  quedam uis illam tangit qui etiam in Antechristo  requiescit, ita ut sicut ille omnibus celestibus resistit, sic etiam illud animal omnibus mortalibus repugnat eos occidendo. Sed postquam rubeta illud in ouo uiuere senserit, statim de iniusta consuetudine obstupescit et fugit, et istud testam oui sui rumpit et egreditur, atque in natura sua fortissimum flatum emittit, qui in se acerrimum et fortissimum ignem qui etiam absque tartareis tormentis esse poterit, similem fulguri et tonitrui. Postquam autem de ouo suo egreditur, mox cum fortitudine flatus sui terram scindi facit usque fere ad profunditatem quinque cubitorum, et tunc ibi in humida terra iacet usque dum ad maturitatem suam creuerit. Deinde ad terram sursum ascendit, et flatu suo omnia necat que in uita reperit, nam  nichil uiuens pati uult nec potest. Cum autem aliquid uiderit quod uiuit, statim indignando premittit frigus et deinde flatus sui, et sic creaturam illam necat quam afflat, ita quod statim cadit uelut fulgore et tonitruo percussa sit. Si autem basiliscus in quolibet agro et uinea mortuus fuerit et ibi cadauer suum computruerit, locus ille infecundus et sterilis efficitur; uel si in aliqua turre uel in aliqua domo moritur, et ibi computruerit, homines ibi morantes semper infirmi sunt, et animalia que ibi sunt pestilentia, id est schelmo frequenter occupat, ita quod etiam inde sepius moriuntur.



CAP. XIII.---DE SCORPIONE  .


Scorpio ardentem calorem et ardorem in se habet, nec non quamdam acerbitatem infernalium penarum, et quidquam in eo est, totum mortiferum uenenum est, et mors hominis et aliquando animalium; ita ut si quis hominum uenenifica cum illo parare uult, et ille qui parat alicui ad gustandum uel ad tangendum daret, morti subiaceret. Et nulla medicamenta in eo sunt, nisi certissima mors.



CAP. XIu.---DE DARANT.

Darant ualde calidus est et uenenosus, et omne uenenum suum caude inmittit, ita quod cauda eius ueneno semper plena est uelut ubera pecorum lacte, et ueneno caude sue mortem homini et animalibus  infert, et nulla utilitas nec aliqua medicamenta in eo sunt.



CAP. Xu.---DE TYRIACA.

Tyriaca uermis ualde calidus est, et in natura siccum erem querit; qui etiam sanam humiditatem habet, quia nec nimis calidus nec nimis frigidus est, sed sanus, et in eodem tempore ab omnibus noxiis humoribus suis se purgat. Alioquin ualde periculosus homini esset. Et dum infirmus er aut aura institerit, quasdam arenosas cauernulas querit et in illis interim se abscondit, et tunc etiam ibi quasdam herbulas comedit que ad sanitatem respiciunt, et ex his sanus tunc perdurat. Sed in eo multa pretiosa unguenta non sunt, sed uelut quemdam  terrorem facit cum aliquo modo gustatus ab homine sudorem educit, interiores autem infirmitates hominis non multum expellit.



CAP. XuI.---DE SCHERZBEDRA.

Scherczbedra  calida est, et etiam humiditatem in se habet. Sed homo iste qui uenenum comedit aut bibit, scherczbedern totam in puluerem redigat, et modicum farine simile addat, ita ut puluis iste quinquies farinam excedat, et etiam aquam commisceat, et sic tortellas faciat, et eas ad solem aut in calidum fornacem aliquantum infrigiditatum coquat, et tunc ipsas tortellas denuo in puluerem redigat, et in ouo de puluere isto ipse sumat, et uenenum aut per nauseam aut per secessum ab eo  purgat.



CAP. XuII.---DE ULWURM  [Iu, III, 42].

Ulwurm ualde calidus est, et in uiriditate illa crescit, qua gramina germinare incipiunt, et in strepitu eiusdem uiriditatis crescit, et propter mundam naturam suam nulla ossa habet, atque uelut alie utiles, uelut cynamomum, bonus et utilis est. Terra enim quamdam humiditatem in se habet, per quam uelut per uenas, continetur, ne diffluat, et cum pluuia de ere descensura, eadem humiditas terre pluuiam uenturam sentit, de qua uene terre impleantur, et hoc ulwurm per naturam suam intelligentes  procedunt propter repletionem uenarum terre  .

Homo autem, qui orfimas habet, illa hora cum ad descensionem pluuie Ulwurm procedunt, sufficienter de eis accipiat, et in testam aut in ollam ponat, atque eos cum hordeaceis straminibus modice subfumiget, ut moriantur, et tunc eis farinam de tritico addat, et cum ligno de quercu simul fortiter commisceat, et tunc etiam modicum uini et aceti equali mensura addat, et sic iterum commisceat, et tunc etiam modicum uini et aceti equali mensura addat, et sic iterum commisceat, quasi pastam, id est deick faciendo; et deinde de isto deick super orfimas, antequam rumpantur, per tres dies ponat et munditia istorum mundorum uermium  immunditiam carnis illius minuit, nec ibi diutius durare poterit. Quod si scrofule et orfime rupte sunt, prefatam pastam, id est deick, eodem modo paratam ut predictum est insuper in rensc eminentiam acerbe lixiuie [in supereminentia acerbe lixiuie ed.] intinge, et ita fracte orfime impone, et putredinem illarum aufert et sanat. Et qui in stomacho dolet, idem stercus ulwurmes in testeo uase, ut prediximus calefacto super broscleffel, et super stomachum suum ponat et hoc sepe faciat, et stomachus eius purgabitur et leuis erit.  Quod si ulwurm in tempore illo habere non potes in quo eos libenter haberes, et si non pluit, ita quod ipsi de terra non egrediuntur, tunc in humido loco terram fode, et eos quere, et predictas medicinas cum eis fac; sed tamen ad prefatas medicinas multo utiliores sunt cum descensu pluuie per se procedunt  .



CAP. XuIII.---DE TESTUDINE  [Iu, III, 43, 44].

Testudo que in testa est super terram incedit; frigide nature est. Sed testudo que non in testa est non multum ad medicinam ualet. Attamen si uermes aliquem hominem comedunt, testam huius testudinis accipiat, et eam in puluerem redigat, et puluerem istum super locum proiiciat ubi uermes eum comedunt, et uermes morientur, et homo ille  sanabitur. Testudo autem, que absque testa est. frigida fere ad eadem medicamenta ualet, si eam ita paraueris quemadmodum de ulwurm dictum est, excepto quod medicamentum de ulwurm factum multo melius et fortius est quam medicamentum de testudine ista factum. Nam cum ulwurm habere non poteris, tunc medicamenta, que de eo predicta sunt, cum testudine ista, que absque testa est, para, quamuis debiliora sint illis, que de ulwurm parantur. Et sic homo ille curabitur, qui de eis utitur ut prefatum est  .



LIBER NONUS. PRAEFATIO. DE GENERE METALLORUM.


 De genere metallorum. Cum initio spiritus Domini ferebatur super aquas  , et cum aqua mundum inundaret, et cum sine fluctuatione inundationis manerent spiritus, ex spiratione sua eas fluere fecit, et sic etiam eedem aque terram transfuderunt et eam confirmauerunt ne dissiparetur. Et cum ibi ignea uis que in aqua fluit terram pertransiuit, ubi ignis eiusdem aque in eramentum auri ipsam terram transfudit. Ubi autem puritas inundationis aque terram pertransiuit, ibi ipsa puritas inundationis in eramentum argenti cum eadem terra de  se perfusa facta est. Sed ubi fluctuatio aque a uentis commota terram pertransiuit, ibi eadem fluctuatio in eramentum calibis et ferri cum ipsa terra quam transfudit uersa est, et ideo etiam calibs et ferrum ceteris eramentis fortiora, sicut etiam fluctuatio aque a uentis commota fortior quietudine aurarum est, et ut spiritus Domini aquas primo inundare fecit, ita et etiam hominem uiuificat, atque herbis et arboribus et lapidibus uiriditatem dedit.



CAPITULA.

Aurum 	I.
Argentum 	II.
Plumbum 	III.
Stagnum 	Iu.
Cuprum 	u.
Messing 	uI.
Ferum 	uII.
Calibs 	uIII.




LIBER NONUS. DE METALLIS.



CAP. I.---DE AURO [I, 15].


Aurum calidum est, et quamdam naturam uelut sol, et quasi de ere est. Homo autem qui uirgichtiget est, aurum accipiat et illud ita coquat, quod nichil sordis in eo sit, et ut ei nichil abege, et sic in puluerem redigat, id est male, et tunc accipiat modicum farine simile ad quantitatem medietatis palme et eam cum aqua knede, et huic deick de puluere illo auri ad pondus unius obuli addat, et eum in mane diei ieiunus comedat, et iterum secunda die eodem modo cum farina et cum eodem pondere auri tortellum faciat, et eum ipso die ieiunus comedat, et tortellus iste hoc modo paratus et comestus ab illo gicht per annum compescit. Et  aurum istud in stomacho illius per duos menses iacet, et ipsum stomachum non exacerbat, nec exulcerat, sed si frigidus est et slimechte, eum absque periculo eiusdem hominis calefacit et purgat. Sed si sanus homo istud facit, ei sanitatem retinebit, et si infirmus est, sanus erit. Et iterum purum aurum accipe, et illud in olla aut in testa ghiwe , et ita ignitum in purum uinum pone ut ab eo incalescat, et ita calidum bibe, et hoc sepe fac, et gicht a te cessabit. Sed et qui fiber in stomacho habet, ita cum ignito auro purum uinum calefaciat et sic bibat, et fiber eum derelinquet. Et si alicubi in corpore tuo tumor exsurgit, aurum ad solem calefaciat et ita circa geswolst eiusdem tumoris bestriche, et tumor ille euanescet. Et qui  surdas aures habet cum gemalem auro et farina simile deick paret ut supra dictum est, et modicum de eo in aures suas figat, quatenus calor eius in aurem transeat, et hoc sepe faciet, et auditum recipiet  .



CAP. II.---DE ARGENTO [I, 16].

Argentum frigidum est [quia frigidum uentum illum habet, qui etiam terram frigidam facit ad. ed.]. Homo autem qui superfluitatem humorum in se habet et illos [per excreationem add. ed.] sepe eiicit, argentum ualde purum factum in igne gluwe, et ita calidum in bonum uinum ponat, et hoc ter aut quater faciat ut uinum illud ab eo incalescat, et sic ieiunus et ad noctem sepe bibat, et superfluos  humores in eo minuit, id est swendet.

[Fortis enim natura frigiditatis argenti, calidos  et frigidos, ac humidos humores, acumine suo, cum ardore ignis, et cum calore alterati uini minuit, ut prefatum est. Si autem in argenteo uase cibum, sed potum accipit, nec ipsi multum prodest, nec ipsi ad sanitatem corporis obest add. ed.]

Si autem aliquis argentum in puluerem redactum comederet, nimis frigidum et nimis grauis in stomacho eius esset, et etiam inde postea lederetur, etiam si tunc eum contra aliquam infirmitatem iuuaret.



CAP. III.---DE PLUMBO [I, 17].

Plumbum frigidum est, et hominem lederet, si illud aliquo modo in corpus suum duceret, [et hoc quidem faceret propter frigus quod in se habet, et  quia etiam aliquando crudosum est et quasi despumatio et purgamentum aliorum eramentorum add. ed.] Sed si mortuus homo intumescit, et si ei plumbum supponitur, tumorem illum aliquantum restringit [quoniam ille uitalem halitum non habet add. ed.]. Si autem super uiuum hominem poneretur qui intumesceret, totus scinderetur nec uiuere posset [quoniam frigiditas eius pertransit illum et scinderet quia uelut despumatio aliorum eramentorum est. Sed nec cibus nec potus in plumbeo uase ualet propter frigiditatem quam in se habet. Add. ed.].



CAP. Iu.---DE STAGNO [I, 20].

Stangnum plus frigidum est quam calidum. Et si aliquis homo stangnum super cutem suam ponit,  ita quod cutis et caro eius inde incalescat, infirmitatem corpori suo aufert propter frigiditatem suam. uel si quis homo in stagneo uase comedit aut bibit, infirmitatem inde contrahit, ita quod fere uelut uenenum ei est. Sed cui caro circa oculos uszwilezet, stannum in cineres redigat et illos in purum uinum ponat, et ad noctem, cum dormitum uadit, cum uino isto augleder qui se uszwelczent circumlineat, et augleder sani et pulchri fient, nam frigiditas stanni cum calore uini temperata carnem quam calidi humores excutiunt et emittunt sanat et componit. Sed caliginem oculorum non fugat.



CAP. u.---DE CUPRO [I, 18].

Cuprum calidum existit, et cito infrigescit, et est  uelut fauille auri, scilicet ut fauille que de ardentibus prunis cadunt. Et qui quaslibet febres habet,  et febres illas que in stomacho nascuntur, et non cottidianas, aut tertianas, aut quartanas, riddo, id est quod homo oscitat et qui tardus est et fastidium ciborum habet, purum cuprum ad pondus quinque nummorum accipiat et in uinum franconicum ponat, quantum picarium capit, et ita uinum illud fortiter coquat, scilicet usque dum minorari incipiat, et sic de igne auferat, et postea per nouem dies ieiunus modice bibat, et febres ille cessabunt. Sed et si quis uirgichtiget est, ita quod se totum contrahit, idem crymphet, accipe purum cuprum et in ignem proice usque dum ignescat, et denuo in ignem proice ut iterum incalescat, et iterum ab igne aufer et denuo frigescat, et tertia uice in ignem proice, et cum tunc ignescat, ita ignitum in bonum uinum  pone, et uasculum superius tege, ne calor aut uapor eius egrediatur, et tunc illi qui uirgichtigit est ita modice calidum ad bibendum da, et gicht in eo cessabit. Sed et si equi, aut asini, aut boues, aut capre, aut oues, aut porci, aut alia quelibet animalia strengel aut heuptsichtum habent, magnum frustum cupri in caldarium seu in ollam seu in patinam ponat, et aquam desuper fundat, et tunc ipsam aquam ad ignem cum eodem cupro calefac ut ferueat, ac sic cum ipsa calida aqua pabulum iumentorum illorum, siue auena, siue fenum sit, semel uel bis asperge, ut ita aspersum comedant, et pestis ab eis cessabit  .



CAP. uI.---DE MESSING [I, 19].


Messing [Auricalcum ed.] calidum est, et de alio factum uelut kalg de lapide, et quia ex natura sua messing non est, sed ex alio metallo factum  , uelut miles, qui de genere suo miles non est, sed  factus est miles. Ideo ad medicamenta non ualet, sed hominem magis ledit quam ei prosit, ita ut si homo uelut in digito annulum gestauerit, aut si alia caro corporis eius incaluerit ex hoc, magis infirmitatem quam sanitatem sibi attrahit [quia idem metallum per se nullam uirtutem habet add. ed.]



CAP. uII.---DE FERRO [I, 21]

Ferrum ualde calidum in sua natura est, et ideo forte est. Fortitudo eius ad plurima utilis est. Et si quis ferrum iuxta se habet, quod caro eius in illo incalescit, minus ab eo leditur quam de stanno [quia ferrum calidum et recti temperamenti est cum calor eius ad ignem excitatur, et stomacho hominis superponitur, frigidos humores, de quibus stomachus  dolet fugat, ut predictum est add. ed.]. Cui autem stomachus infrigidatus est ita quod inde dolet, blech [laminam ed.] tenuem de ferro accipiat, et illud ad ignem calefaciat, et ita calidum super stomachum suum ponat, et iterum auferat, ac denuo calefaciat et stomacho suo iterum calidum superponat, et hoc sepe faciat, et melius habebit. [Quoniam idem ferrum calorem in se habet et quoniam rectum eramentum est add. ed.]



CAP. uIII.---DE CALYBE [I, 22]

Calybs ualde calidus est, et quod fortissimum est in eramento ferri. Et fere quasi diuinitatem Dei significat, unde et dyabulus eum fugit et deuitat. Et  si uencnum aut in cibo aut in potu esse suspicaris, aut si cibus humidus est uelut warmume aut uelut suffen, clam ignitum calibem ei impone, et si uenenum in eo est, illud debilitando attenuat, uel si cibus siccus est, uelut carnes aut pisces aut oua, ignitum  calibem uino impone, et uinum istud super eundem cibum funde, et si uenenum in illo est, siccum cibum uino ignito calibe calefacto impone; et si uenenum in eo fuerit, in ipso deprimitur, ita quod hominem istud comedentem minus ledit. Et etiam ignitum calibem potui impone, siue uino, siue ceruisia, siue aqua, siue alio quolibet potu, et si uenenum in eo est, statim debilitatur. Nam si calibs ad ignem ignitus ita in cibum aut in potum positus fuerit, uel si uinum cum ignito calibe calefactum super cibum, siue panis, siue caro, siue piscis aut alii huiusmodi  cibi sunt, perfundatur, et si uenenum in illo est, tunc fortitudo eiusdem ueneni constringitur et debilitatur, quia tanta uis calibis est quod uenenum illud hoc modo arescere facit, quia comedentem et bibentem minus ledere potest, ita ut si aliquis homo idem uenenum sic gustauerit, eum minime ad mortem perducere poterit, etiamsi ille intumescat aut aliquantum diu infirmatur, tamen mortem euadere potest, si uenenum illud cum ignito calibe debilitatum fuerit, ut predictum est  .


 Explicit liber beate Hildegardis subtilitatum diuersarum naturarum.




uolume back matter






ORDO RERUM QUAE IN HOC TOMO CONTINENTUR.



SANCTA HILDEGARDIS ABBATISSA.


SANCTAE HILDEGARDIS NATALES, RES GESTAE, SCRIPTA 
    § I.---Acta S. Hildegardis iam edita, et illius auctores: alia quedam ex ms. edenda: uita supplenda in hoc commentario maxime ex sancte Scriptis. 9
    § II.---Natales, pueritia, uita monastica in monte S. Disibodi: uisionibus a pueritia illustratur, easque demum scribere cogitur: quomodo opera sua scripserit. 12
    § III.---Aucto monialium numero. S. Hildegardis fundat cenobium in monte S. Ruperti; non uidit ibi S. Bernardum, nec regulam Cisterciensem amplexa est: scripta Sancte ab Eugenio III probata: finitum opus Sciuias. 20
    § Iu.---Fama sancte multum inclarescit; ad ipsam scribunt S Bernardus, Conradus Romanorum rex, multi episcopi, quibus illa liberrime respondet. 28
    § u.---Ad sanctam scribunt Anastasius Iu et Adrianus Iu, Romani pontifices, Fredericus imperator, episcopi, aliique multi quibus respondet. 31
    § uI.---Sancta a multis personis consulta de occultis et arcanis que sine reuelatione diuina scire non poterat. 35
    § uII.---Sancta a multis congregationibus consulta de iis que emendari possent, aut etiam de arcanis aliis, et inuitata ad monita conscribenda. 43
    § uIII.---Sancta etiam consulta de questionibus theologicis, scripturisticis aliisque ad fidem uel ad mores spectantibus. 48
    § IX.---Multi ad sanctam scribunt, ut preces, consolationem, monita aliaque similia obtineant: quibus illa rescribit. 50
    § X.---Epistole quedam S. Hildegardis ad Philippum abbatem Parcensem, et eius ad ipsam ex ms.: gesta cum  S. Gerlaco: alie epistole serius ad sanctam date cum responsis eiusdem. 58
    § XI.---Sancta monasterium suum omni onere liberat: energumena ibi liberata; ob sepulturam cuiusdam olim excommunicati sancte ecclesia interdicto subiecta. 61
    § XII.---uaria S. Hildegardis itinera, et loca ubi fuit exposita. Fundat cenobium Eibingense. 67
    § XIII.---Scripta S. Hildegardis multorum elogiis celebrata: scriptorum enumeratio, aliqua eidem afficta. 73
    § XIu.---Mors sancte figenda anno 1179: sepultura; reliquie, destructo cenobio S. Ruperti, ad Eibingense translate: miracula: tentata canonizatio, sed non perfecta; nomen martyrologiis ascriptum, et cultus. 84

uITA SANCTAE HILDEGARDIS AUCTORIBUS GAUDEFRIDO ET THEODORICO MONACHIS.
    Prefatio Theodorici in uitam totam. 91

LIBER PRIMUS.---De gestis sancte.
    CAP. I.---Sancte natales, pueritia uisionibus illustrata; uita monastica sub Iutta magistra. 91
    CAP. II.---Fundat cenobium in monte S. Ruperti prope Bingium, illudque cum sororibus suis inhabitat: pergit perpetuis uisionibus illustrari. 95

LIBER SECUNDUS.---De uisionibus sancte.
    Prologus. 99
    CAP. I.---Sancta, Latini sermonis ignara, libros tamen Latine scribit: uisionibus a pueritia gaudet; eas cogitur scribere: multos consilio iuuat et monitis, et suas recte dirigit. 101
    CAP. II.---Sancta in uisione discit locum ad fundandum monasterium, eaque occasione multa patitur: Deum tamen in omnibus adiutorem habet et consolatorem. 105
    CAP. III.---Morbi mirabiles sancte, instructio monialium,  conuersio male suspicantis philosophi, uisiones uarie. 110

LIBER TERTIUS.---De miraculis et morte Beate.
    Prologus. 117
    CAP. I.---Sancta uarios patrocinio suo sanat egrotos, etiam aliquos absentes: exponit litteras diuinitus productas: adit multa loca pro populi salute. 117
    CAP. II.---Diuturnus S. Hildegardis morbus; mulier nobilis, que a demone obsessa, et frustra ad uaria loca fuerat ducta, in eius monasterio liberatur. 122
    CAP. III.---Grauis morbus sancte, que in uisione sanatur; beneficia uariis prestita: mors et sepultura miraculis honestata. 127
    Acta inquisitionis de uirtutibus et miraculis sancte Hildegardis
    NOTITIA de uita et scriptis S. Hildegardis. 139

EPISTOLAE S. HILDEGARDIS.
    EPIST. I.---Eugenii pontificis ad Hildegardem.---Auctoritate apostolica concedit ei licentiam proferendi et scribendi quecunque per Spiritum sanctum cognouisset, eamque ut sine timore reuelata sibi conscriberet, animat. 145
    Responsum Hildegardis.---Pontificem de arcanis que habebat in corde suo admonet et diuinam circa hec uoluntatem et beneplacitum indicat. 145
    EPIST. II.---Anastasii pape ad Hildegardem.---Eius scripta approbat. Rogat ut pro ipso preces ad Deum fundat. 150
    Responsum Hildegardis.---Pontificem Dei nomine hortatur ut mala fortiter eradicet. Deinde uaria prophetica predicit et de suis uisionibus aliqua subiungit. Iterum Anastasium hortatur ad subditos corrigendos. 151
    EPIST. III.---Adriani pape ad Hildegardem.---Illam ad perseuerantiam hortatur. 153
    Responsum Hildegardis.---Grauia pontifici certamina predicit hortaturque ad fortitudinem. 154
    EPIST. Iu.---Hildegardis ad Alexandrum papam.---Quod abbas S. Disibodi priuilegiis parthenonis montis S. Ruperti contradicat. 154
    Responsio Alexandri pape ad Wezelinum prepositum,---De preposito parthenoni montis S. Ruperti preficiendo, non obstante abbatis S. Disibodi contradictione. 155
    EPIST. u.---Henrici archiepiscopi Moguntinensis ad Hildegardem.---Ut monialem quamdam abbatissam electam permittat abire cum illis qui ueniebant ipsam abducturi. 156
    Responsum Hildegardis.---Exemplo Nabuchodonosor predicit Henricum dignitate sua priuandum, et non diu admodum uicturum, prout reuera factum est. 156
    EPIST. uI.---Arnoldi archiepiscopi Moguntinensis ad Hildegardem.---Preces sancte flagitat. 157
    Responsum Hildegardis.---Arnoldum fortiter increpat et illi interitum predicit. 157
    EPIST. uII.---Christiani archiepiscopi Moguntinensis ad Hildegardem.---Eius orationibus se committit. 158
    Responsum Hildegardis.---Egregie illum adhortatur ad curam pastoralem. 158
    EPIST. uIII.---Hildegardis ad Christianum Moguntinensem archiepiscopum.---Quod iuuene quodam olim excommunicato, sed dudum absoluto, in cemeterio montis S. Ruperti sepulto, mandatum a prelatis Moguntinis acceperit ut corpus iuberet exhumari, uel abstineret a diuinis in ecclesia sua celebrandis pontificis opem implorat. 159
    EPIST. IX.---Christiani archiepiscopi Moguntinensis ad Hildegardem.---Eius afflictioni compatitur; mandat se Ecclesie Moguntine significasse »ut si bonorum uirorum ueraci assertione de absolutione prefati defuncti ei ostensum fuerit, diuina sororibus montis S. Ruperti officia celebrentur.« 160
    EPIST. X.---Hertuuigi Bremensis archiepiscopi ad Hildegardem.---Obitum sororis sue, Richardis abbatisse, nuntiat. 161
    Responsum Hildegardis.---Hertuuigum et Richardem laudat. Preclara monita suggerit. 162
    EPIST. XI.---Arnoldi Coloniensis archiepiscopi ad Hildegardem.---Librum ipsius petit. 163
    Responsum Hildegardis.---Mystice et utcunque obscure loquitur; clariora tamen de libro suo subiungit. 164
    EPIST. XII.---Eberhardi archiepiscopi Iuuauensis ad Hildegardem.---Sancte precibus se commendat et eius litteras petit. 164
    Responsio Hildegardis.---Eberhardum passim laudat. Pulchre docet labores externos, ex caritate et obedientia susceptos, minime obesse uiro Deum amanti. 165
    EPIST. XIII.---Hillini Treuirorum archiepiscopi ad Hildegardem.---Rogat ut de cella regis uinaria guttas aliquas ad ipsum stillare scripto dignetur. 166
     Responsum Hildegardis.---Prophetice et hortatorie scribit. 167
    EPIST. XIu.---Eberhardi Bambergensis episcopi ad Hildegardem.---Questionem subtilem admodum proponit: »In Patre manet eternitas, in Filio equalitas, in Spiritu sancto eternitatis equalitatisque connexio.« 167
    Responsum Hildegardis---Post breuem hortationem, qua ad gregem suum diligenter pascendum excitat Eberhardum, ad questionem progreditur. 168
    EPIST. Xu.---Episcopi Spirensis ad Hildegardem. 171
    Responsum Hildegardis.---Multis ad emendationem uite Gunterum hortatur. 172
    EPIST. XuI.---Episcopi Wormatiensis ad Hildegardem.---Sanctam encomiis exornat et responsum flagitat. 173
    Responsum Hildegardis.---Illum laudat et hortatur. 173
    EPIST. XuII.---Episcopi Constantiensis ad Hildegardem.---Sancte preces et litteras petit. 173
    Responsum Hildegardis.---Inanem gloriam in ipso redarguit. 174
    EPIST. XuIII.---Episcopi uirdunensis ad Hildegardem.---Sanctam hortatur ad humilitatem, ac preces eius flagitat ac litteras. 174
    Responsum Hildegardis.---Illum hortatur ad curam pastoralem. 174
    EPIST. XIX.---Episcopi Leodiensis ad Hildegardem.---Se in maxima mentis et corporis fluctuatione constitutum ait, quod, ut fatetur, innumeris malis Deum offenderat. Petit preces et rescripta S. Hildegardis. 175
    Responsum Hildegardis.---Illum hortatur ad uitam bonam et ad curam animarum. 175
    EPIST. XX.---Episcopi Traiectensium ad Hildegardem.---Suum erga sanctam affectum declarat. 176
    Responsum Hildegardis.---Illum hortatur ad perseuerantiam in bono. 176
    EPIST. XXI.---Episcopi Pragensium ad Hildegardem.---Postulat ut orationibus suis subueniat et bona consilia porrigat. 177
    Responsum Hildegardis.---Illum ad maiorem in uirtute constantiam hortatur, tum in prosperis, tum in aduersis. 177
    EPIST. XXII.---Episcopi Hierosolymitanorum ad Hildegardem.---Ipsius ac sororum eius precibus se commendat. In laudes Sancte excurrit. 178
    Responsum Hildegardis.---Patriarcham consolatur 179
    EPIST. XXIII.---Episcopi de Beuez ad Hildegardem.---Eius preces et litteras expostulat. 180
    Responsum Hildegardis.---Pulchra utitur parabola qua ipsum ad ueram sapientiam et caritatem hortatur. 180
    EPIST. XXIu.---Episcopi Treuirorum ad Hildegardem.---Suum erga sanctam Hildegardem affectum gratiose declarat, testaturque ad episcopatum se promotum esse contra uoluntatem suam. 181
    Responsum Hildegardis.---Post salutaria documenta, serio illum monet ut caueat a superbia, a uanitate, et ut uirtutes amplectatur statui suo congruas. 182
    EPIST. XXu.---Episcopi Coloniensis ad Hildegardem.---Sanctam laudat; petit ut ex occulto Dei inquirat, sibique commonitoria uerba, prout Deus donauerit, transmittat. 183
    Responsum Hildegardis.---Que in uisione audierit et uiderit notificat; preclaram adhortationem subiungit. 183
    EPIST. XXuI.---Conradi imperatoris ad Hildegardem.---Fauores suos addicit, et filium suum sancte precibus commendat. 185
    Responsum Hildegardis.---Non obscure predicit schismata aliaque Ecclesie mala que nata sunt sub Friderico I, Conradi successore. Addit multa eodem spiritu prophetico de uariis Ecclesie temporibus et uicissitudinibus. 185
    EPIST. XXuII.---Frederici imperatoris ad Hildegardem.---Quedam a sancta in colloquio apud Ingelheim predicta impleta esse nuntiat. Preces eius petit. Solius equitatis respectu in controuersia que quasdam inter et S. Hildegardem in ipsius curia dirimenda erat, se iudicaturum promittit. 186
    Responsum Hildegardis.---Frederici molitiones uarias improbat. Eius regnum satis longum, sed turbulentum fore predicit. 186
    EPIST. XXuIII.---Philippi comitis Flandrie ad Hildegardem.---Preces S. Hildegardis postulat, consiliumque utrum manere potius debeat in terra sancta, an post expeditionem susceptam reuerti ad suos. 187
    Responsum Hildegardis.---Instructionem mittit qua ipsum maxime hortatur ad iustitiam. 188
    EPIST. XXIX.---Bernardi Clareuallis abbatis ad Hildegardem.---Merita eius et sanctitatem extollit. 189
    Responsum Hildegardis.---Eum magnis laudibus exornat. 189
    EPIST. XXX.---Adami abbatis de Ebra ad Hildegardem. Precibus sancte se commendat et eius rescripta petit ad  dubitationem suam que uidetur fuisse de retinendo aut deponendo abbatis munere, ut colligitur ex responso S. Hildegardis 190
    Responsum Hildegardis.---De officio non deponendo ipsum monentes inducit uarias uirtutes, et nominatim caritatem et humilitatem. 191
    EPIST. XXXI.---Abbatis de Eberbach ad Hildegardem.---Preces sancte flagitat et sua eidem seruitia offert. 194
    Responsum Hildegardis.---Egregia monita reponit et in fine optima predicit. 195
    EPIST. XXXII.---Abbatis S. Anastasii ad Hildegardem.---An munus abbatis retinere uel deponere debeat, ut contemplationi uacet. 196
    Responsum Hildegardis.---Ut officio adhereat. 196
    EPIST. XXXIII.---Abbatis de Keisheym ad Hildegardem.---Similem dubitationem sancte proponit. 197
    Responsum Hildegardis.---Crimina subditorum eius non dissimulat, sed nec ipsum uidetur Conradum excusare, sed ad penitentiam hortatur. Addit tamen restrictionem uerbis obscuris, quibus insinuat ipsi relinquendum officium ubi nichil boni prestare apud suos posset. 197
    EPIST. XXXIu.---Abbatis de Hirsaugia ad Hildegardem.---Sanctam magnis laudibus exornat. 199
    Responsum Hildegardis.---uaria predicit. 199
    EPIST. XXXu.---Prouisoris Sancti Emmeramni ad Hildegardem.---Pro quodam de salute sua desperanti. 199
    Responsum Hildegardis.---Abbatem grauibus uerbis hortatur ad curam gregis sui. 200
    EPIST. XXXuI.---Abbatis Nuenburgensium ad Hildegardem.---Belli timore impeditum se fuisse quominus ad ipsam accederet. Preces ipsius studiose flagitat. 200
    Responsum Hildegardis.---Illum hortatur ad fortitudinem in cura pastorali; non abiicienda belli tempore militi arma ob difficultates exortas. 201
    EPIST. XXXuII.---Abbatis S. Marie ad Hildegardem.---Post multa in laudem sancte prolata, an officium retinere uel dimittere debeat, petit. 201
    Responsum Hildegardis.---Illum nimis anxium; ei potius cogitandum de se et subditis corrigendis, quam de officio dimittendo. 202
    EPIST. XXXuIII.---Abbatis S. Disibodi ad Hildegardem.---Petit ut si qua de S. Disibodo Deus sancte reuelauerit, ipsi aperiat. Precibus eius enixe se committit. 203
    Responsum Hildegardis.---Post quedam generatim de S. Desibodo, Cunonem libere reprehendit de nimia in subditos seueritate, eique instantem mortem predicit. 203
    EPIST. XXXIX.---Helengeri abbatis S. Disibodi ad Hildegardem.---Seipsum accusat et conqueritur de male obseruata in suo monasterio disciplina regulari. 204
    Responsum Hildegardis.---Illum hortatur ad emendationem uite. 205
    EPIST. XL.---Abbatis Campidonensis ad Hildegardem.---Eius precibus se commendat. 206
    Responsum Hildegardis.---Preclaram exhortationem mittit. 206
    EPIST. XLI.---Abbatis S. Martini in Colonia ad Hildegardem.---Eius se precibus commendat. 207
    Responsum Hildegardis.---Pulchram instructionem et magnam cum adhortatione perpetua consolationem suggerit. 208
    EPIST. XLII.---Abbatisse S. Glodesindis ad Hildegardem.---Anxietates et dubitationes suas exponit, dum multorum animas regere cogitur. 210
    Responsum Hildegardis.---uaria dat monita ad recte regendum, et prefecturam non deponendam satis clare insinuat. 210
    EPIST. XLIII.---Sacerdotis cuiusdam ad Hildegardem.---De corpore et sanguine Christi edoceri petit. 212
    Responsum Hildegardis.---De corpore et sanguine Christi. 212
    EPIST. XLIu.---Abbatisse in Elostat ad Hildegardem.---Quod in regimine abbatiali multum anxietur. 214
    Responsum Hildegardis.---Abbatissam amice hortatur ad laborem pro suis continuandum. Prudentia tamen opus esse in Dei seruitio. 214
    EPIST. XLu.---Elisabeth magistre in Schonaugia ad Hildegardem.---Preces flagitat et consolatoria uerba. 214
    Responsum Hildegardis.---Disserit de homine et de inspiratione Dei qua homines aliquos pre ceteris illustrare dignetur. 216
    EPIST. XLuI.---Prepositi in Franckenfort ad Hildegardem.---Precibus eius se commendat. 218
    Responsum Hildegardis.---Illum hortatur ad mores corrigendos. 218
    EPIST. XLuII.---Ad prelatos Moguntinenses.---Propter diuina per illos interdicta. 218
    EPIST. XLuIII.---Philippi decani et clericorum Coloniensium ad Hildegardem.---Eius preces flagitant. Rogant  ut que uiua uoce illis prius dixerat, litteris commendet et ipsis transmittat. 243
    Responsum Hildegardis.---Grauissimis uerbis et Dei nomine negligentiam clericorum in cura animarum aliaque uitia reprehendit; monita dat plurima multasque etiam predictiones miscet. 244
    EPIST. XLIX.---Prepositi S. Petri totiusque cleri Treuirorum ad Hildegardem.---Orant ut que ipsis nuper in diebus Pentecostes predixerat, scriptis commendet et transmittat. 253
    Responsum Hildegardis.---Postquam negligentiam pastorum et prelatorum multis redarguit, pergit ad predictiones bonorum et malorum futurorum. 254
    EPIST. L.---Decani SS. Apostolorum in Colonia, primi magistri scholarum, ad Hildegardem.---De muliere demoniaca ab Hildegarde liberata. 258
    Responsum Hildegardis.---Humillime respondet multorum simul bonis operibus eiectionem demonis attribuens. Deum uaria uariorum bona opera ad unum finem dirigere. 258
    EPIST. LI.---Meffridi prioris in Eberbach ad Hildegardem.---Preces sancte flagitant, et epistolam quam de secularibus ad spiritalem conuersationem conuersis, quos nos conuersos dicimus, illam scripsisse audierant. 259
    Responsum Hildegardis.---Ordinem Cisterciensem laudat, sed arguit illos quos ipsi conuersos uocant, quorum plurimi se ad Deum in moribus suis non conuertunt; alia documenta addit. 260
    EPIST. LII.---Werneri de Kircheim, cum ceteris societatis sue fratribus ad Hildegardem.---Preces sancte enixe postulant; uerba ipsius scripto commendata habere uolunt. 268
    Responsio Hildegardis.---Ecclesie imaginem inducit querelas grauissimas contra peccata sacerdotum fundentis. uaria predicit que seculo XuI omnino impleta sunt. 269
    EPIST. LIII.---Fratrum Hagenhensium ad Hildegardem.---Ut discordiam apud ipsos ortam sedare et exstirpare non omittat, precantur. 271
    Responsum Hildegardis.---Preclaram mittit de multis uitiis et uirtutibus instructionem admonitionemque et adhortationem ad studium uirtutum. 272
    EPIST. LIu.---Guiberti Gemblacensis monachi ad Hildegardem.---Triginta octo questionum solutionem petit. 275
    EPIST. Lu.---Sororum parthenonis Hunniensis ad Hildegardem.---Regulam Benedictinam sibi explanari petunt. 275
    EPIST. LuI.---Hildegardis ad Philippum Parcensem abbatem.---Mittit ad ipsum mulierem quamdam penitentem que non fuerat recte confessa, et cui peccatum exponendum indicauerat, ut ex responso Philippi patebit. 275
    EPIST. LuII.---Philippi Parcensis abbatis ad Hildegardem.---Superiori respondet. 276
    EPIST. LuIII.---Hildegardis ad Philippum Parcensem abbatem.---Preclara monita suggerit. 277
    EPIST. LIX.---Eiusdem ad eumdem.---Rescripta est ad interrogationem Philippi timentis ob signum quod ei in celebratione diuinorum acciderat et de quo multum sollicitus erat. Eius timorem soluit Hildegardis. 278
    EPIST. LX.---G. abbatis et fratrum Brunwillarensium ad Hildegardem.---De muliere demoniaca. 278
    Responsum Hildegardis.---De muliere liberanda consilium dat. 279
    EPIST. LXI.---G. abbatis et fratrum Brunwillarensium ad Hildegardem.---Mulierem eamdem iterum a demone uexari. 280
    MONITUM IN EPISTOLAS SEQUENTES. 281
    EPIST. LXII.---A. abbatis Eleuacensis ad Hildegardem.---Orat ut diuinum de suis inimicis consulat oraculum, et rescribat quid sibi de Dei misericordia exspectandum sit. 281
    Responsum Hildegardis.---Afflictum consolatur, torpentem hortatur, et ad pugnandum uiriliter excitat. 282
    EPIST. LXIII.---H. abbatis Mulebrunnensis ad Hildegardem.---Anxius de regimine animarum eius exposcit orationum suffragia. 283
    Responsum Hildegardis.---Hortatur ad bona opera et ad frenandas in se secularium rerum curas. 283
    EPIST. LXIu.---B. abbatis S. Michelis Bambergensis ad Hildegardem.---Ut diuinam imploret misericordiam, quatenus flagellum quo affligitur, temperet, et ut proxime de hoc seculo migraturam animam habeat commendatam. 284
    Responsum Hildegardis.---Ut strenue uigilet et uirgam patris honeste ferat sibi profuturam. 284
    EPIST. LXu.---Bertholdi abbatis Zwnieldensis ad Hildegardem.---Persecutiones patiens querit ab ea aliquod  consolationis presidium. 284
    Responsum Hildegardis.---Declarat filium hereditatis uirga uulneratum propter inquietudinem morum mentis sue. 285
    EPIST. LXuI.---G. abbatis Salemensis ad Hildegardem.---Abbas Rettinhasilis electus in abbatem Salemensem, cupiens utrique prefecture renuntiare, querit ab ea Dei inuestigare uoluntatem. 285
    Responsum Hildegardis.---Eum qui propter fidem susceperit ouile regendum, curam pastoralem dimittere non debere; eum uero esse preuaricatorem qui ouile relinquit ut aliud suscipiat. 286
    EPIST. LXuII.---B. abbatis S. Eucarii ad Hildegardem.---Dona Dei in ipsa laudat, eiusque precibus se commendat. 286
    Responsum Hildegardis.---Pia ei dat monita, presertim, ut in subditos mansuetudinem exerceat. 287
    EPIST. LXuIII.---L. abbatis S. Eucarii ad Hildegardem.---Suam erga eam testatur reuerentiam, oratque ut de sibi commisso negotio rescribat. 287
    Responsum Hildegardis.---Docet quomodo suos erga subditos se gerere debeat. 288
    EPIST. LXIX.---W. abbatis Bosonis uille ad Hildegardem.---Persecutiones et calumnias passus, ab ipsa orationes et consolatorias litteras petit. 289
    Responsum Hildegardis.---Monasterium ipsius Dei auxilio sustentari docet, monetque ut quedam uitanda fugiat. 289
    EPIST. LXX.---R. abbatis Zwetellensis ad Hildegardem.---Consilium petit an curam pastoralem dimittere debeat. 290
    Responsum Hildegardis.---Pia et salutaria ad suorum regimen ei dat monita. 290
    EPIST. LXXI.---Nicolai abbatis Halesbrunensis ad Hildegardem.---Consolatorias ab ea petit litteras. 291
    Responsum Hildegardis.---Bonam ipsius ad Deum intentionem laudat, hortaturque ad laborem. 291
    EPIST. LXXII.---Abbatem Belleuallis, G. Cari Loci, A. Clari Fontis, R. Charitatis, et G. Bethanie, ad Hildegardem.---Diuina in ea dona laudant, mittuntque ipsi sterilem nobilem feminam, ut, suffragantibus ad Deum illius meritis et precibus, parere possit. 292
    Responsum Hildegardis.---Post uaria eis data pia monita, ait in Dei uoluntate esse fecundare uel non matronam, interim oraturam se pro ea pollicetur. 293
    EPIST. LXXIII.---N. abbatis Eberburde ad Hildegardem.---Gratias immensas agit Deo pro collatis Hildegardi donis, petitque ab ea orationis suffragium. 295
    Responsum Hildegardis.---Hortatur ut gregem strenue doceat, et in seipsum oculos deflectat. 295
    EPIST. LXXIu.---Richardi abbatis Sprinchersbat ad Hildegardem.---Pastoralis cura pertesus consultat Hildegardem, eam an retinere aut abiicere debeat. 296
    Responsum Hildegardis.---Hortatur ad portandum strenue onus sibi a Deo impositum. 296
    EPIST. LXXu.---Cuiusdam abbatis ad Hildegardem.---De collatis Hildegardi donis, quorum ipse testis fuit, Deo gratias agit, ac fluctuanti petit consolatoria uerba dari. 297
    Responsum Hildegardis.---Sub quibusdam figuris eum ad bene operandum hortatur. 297
    EPIST. LXXuI.---H. prepositi de Flanheim ad Hildegardem.---Precibus ipsius se commendat. 298
    Responsum Hildegardis.---Ut ouile suum corripiat, et Deum in purissimo fonte inspiciat. 298
    EPIST. LXXuII.---W. abbatis Hegennehe ad Hildegardem.---Anime sue defectus illi aperit, et corporis infirmitatem, petitque utrisque suis precibus medeatur. 298
    Responsum Hildegardis.---Ut prelationem fugiat, si suis sit inutilis. 299
    EPIST. LXXuIII.---Abbatis de uescera ad Hildegardem.---Dubius an debeat prelationem retinere, auxilium et consilium querit an curam animarum sit dimissurus. 300
    Responsum Hildegardis.---Fluctuantem erigit, certumque facit de gratia Dei. 300
    EPIST. LXXIX.---N. abbatis in Eluestat ad Hildegardem.---Causatur quod sepius scribenti non rescripserit, oratque ut angustiis circumdatum releuare dignetur. 301
    Responsum Hildegardis.---uidetur illum hortari ad celebrandum sepius. 301
    EPIST. LXXX.---H. abbatis in Selboth ad Hildegardem.---Ut pro calamitatibus et miseriis suis Deum orare non dedignetur. 301
    Responsum Hildegardis.---Fluctuantem hortatur ad humilitatem. 302
    EPIST. LXXXI.---H. prepositi in Herde ad Hildegardem.---Gratias agit quod etiam infirma monasterium uum uisitauerit et precibus ipsius se commendat. 302
    Responsum Hildegardis.---Hortatur ut in loco suo  stet et uagationem fugiat. 303
    EPIST. LXXXII.---B. Hamelenensis monasterii prouisoris ad Hildegardem.---Graui pressus infirmitate optat rescire an laborum finis sit proximus. 303
    Responsum Hildegardis.---Hortatur ut ad Deum recurrat. 304
    EPIST. LXXXIII.---H. abbatis in Wadego ad Hildegardem.---Orat ut si corpore non possit, saltem litteris se uisitet. 304
    Rescriptum Hildegardis.---Ut caueat ab inimicis et penitentiam agat. 305
    EPIST. LXXXIu.---N. prepositi in Underestlorf ad Hildegardem.---Ut consolationis auxilium sibi impendat. 305
    Responsum Hildegardis.---Sub figura hortatur ad timorem et fortitudinem. 305
    EPIST. LXXXu.---Frederici prepositi uallis Dei ad Hildegardem.---Ipsius orationibus se commendat. 306
    Responsum Hildegardis.---Sub figura dehortatur eum ne suos deserat, sed eos potius adiuuet et penitentiam agat. 306
    EPIST. LXXXuI.---N. abbatis in Rappenberh ad Hildegardem.---Ab ea consilium petit de presenti statu Ecclesie. 307
    Responsum Hildegardis.---Hortatur ne tormenta timeat, sed confugientes ad se oues recipiat. 307
    EPIST. LXXXuII.---G. prepositi S. uictoris ad Hildegardem.---Multis obuolutus peccatis querit utrum sibi supersit spes salutis. 308
    Responsum Hildegardis.---Ad surgendum animat, hortaturque ut declinet a malo et faciat bonum. 309
    EPIST. LXXXuIII.---S. prepositi in Confluentia ad Hildegardem.---Cum omnia que de seipso predixerat S. Hildegardis sint impleta, querit consolationem super his que foris et intus eum premebant. 309
    Responsum Hildegardis.---Occulta esse Dei iudicia, qui parentum etiam peccata in quarta generatione punit; ceterum speret in Domino. 309
    EPIST. LXXXIX.---A. S. Andree in Colonia prepositi ad Hildegardem.---Tentatur interius et exterius ad ipsam recurrit sciturus quid sibi faciendum incumbat. 310
    Responsum Hildegardis.---Hortatur ad bona opera facienda. 310
    EPIST. XC.---A. Erphordie prepositi ad Hildegardem,---Commendat illi latorem presentium. 311
    Responsum Hildegardis.---Ut purum habeat cordis oculum et declinet a peccatis. 311
    EPIST. XCI.---H. de Domo in Moguntia prepositi ad Hildegardem.---Cupit ab ipsa rescire quid in se displiceat Deo et quid emendandum. 311
    Responsum Hildegardis. Ut bonis operibus dignum se reddat Dei protectione. 312
    EPIST. XCII.---Helderici prepositi S. Simeonis Treuirensis ad Hildegardem.---Laudat mira Dei in ipsa dona, et precibus ipsius se commendat, 312
    Responsum Hildegardis.---Ut bonis operibus mortem preueniat. 313
    EPIST.---XCIII. H. prepositi in Knethstehtde ad Hildegardem.---Querit quomodo Deum pro peccatis suis placare possit. 313
    Responsum Hildegardis.---Ut ad Deum suspiret, ac cum fiducia ad eum recurrat. 314
    EPIST. XCIu.---H. prepositi in Bunna ad Hildegardem.---Cum indesinenter pro ea oret, ipsius uicissim orationes postulat. 315
    Responsum Hildegardis.---Arguit eum quod seculum diligat, hortaturque ut desideria sua cum timore Dei in bono opere purificet. 315
    EPIST. XCu.---H. abbatis ad Hildegardem.---Ecclesia schismate laborante, querit quid sibi sit faciendum. 316
    Responsum Hildegardis.---Obediendum magistris quandiu catholice fidei non resistunt, atque ad Deum confugiendum, qui Ecclesiam suam non derelinquet. 316
    EPIST. XCuI---Hadelheidis abbatisse Gauderheimnensis ad Hildegardem---Ab Hildegarde educata petit ipsius et sororum suffragia et mutuam inter utrasque parthenonis sorores societatem. 317
    Responsum Hildegardis.---Ut pura fide bona opera in die prosperitatis sue exerceat, et det Deo quod suum est. 318
    EPIST. XCuII.---N. abbatisse ad Hildegardem.---Ipsius preces pro se suaque congregatione deprecatur 318
    Responsum Hildegardis.---Ne sit instabilis, neue uana scrutetur. 319
    EPIST. XCuIII.---M. abbatisse in Wetherswinkele ad Hildegardem.---Ut se suasque in filiarum numero admittere uelit, ac precibus adiuuare. 319
    Responsum Hildegardis.---In abstinentia seruandam  esse discretionem. 319
    EPIST. XCIX.---H. abbatisse de Althena ad Hildegardem.---Congratulatur de Dei donis, optatque eam uidere. 320
    Responsum Hildegardis.---Sub figuris hortatur ad militandum Deo. 321
    EPIST. C.---S. abbatisse in Alturich ad Hildegardem.---Cupienti cure regiminis renuntiare, et cella singulari includi, orat Dei beneplacitum per Hildegardem significari. 321
    Responsum Hildegardis.---Ipsi non esse utile onus regiminis abiicere. 322
    EPIST. CI.---Sophie abbatisse in Kisingun ad Hildegardem.---Querit an onus quod portat deserere debeat. 322
    Responsum Hildegardis.---Onus quod portat, cum sit Deo acceptum, non esse deserendum. 323
    EPIST. CII.---R. abbatisse S. Marie Ratisponensis ad Hildegardem. Ipsius se precibus commendat, quibus a mortis faucibus se ereptam declarat. 323
    Responsum Hildegardis.---Ut a quibusdam prauis consuetudinibus se emendet et ad Deum aspiciat. 324
    EPIST. CIII.---N. abbatisse in Koufungim ad Hildegardem.---Hortatur ut principes Ecclesie excitet. 324
    Responsum Hildegardis.---Dies sibi paucos superesse, et ut mortem bonis operibus preueniat. 324
    EPIST. CIu.---N. abbatisse in Gerbestethde ad Hildegardem.---Eius petit orationibus adiuuari, suasque uicissim illi promittit. 325
    Responsum Hildegardis.---De casu primorum parentum et eorum per Christum suscitatione. 325
    EPIST. Cu.---N. abbatisse Montis S. Cyriaci ad Hildegardem.---Se sibique commissas ipsius commendat precibus. 326
    Responsum Hildegardis---Hortatur ne mente sit inquieta, et ne in abstinentia excedat. 327
    EPIST. CuI.---N. abbatisse in Lubboldesberge ad Hildegardem.---Consolatorias ab ea exposcit litteras. 327
    Responsum Hildegardis.---A Deo eam ualde diligi. 328
    EPIST. CuII.---N. abbatisse ad Hildegardem.---Tentationibus impugnata ipsius consilium auxiliumque precum postulat. 328
    Responsum Hildegardis.---Propriam dimittendam esse uoluntatem ac carnalia desideria, ut Deo obediatur. 328
    EPIST. CuIII.---N. abbatisse apud Widergoldesdorf ad S. Hildegardem.---Optans dignitati renuntiare, petit ab ea quid sibi sit agendum. 329
    Responsum Hildegardis.---Ut constanter sustineat impositum sibi onus et in Deum confidat. 329
    EPIST. CIX.---H. abbatisse de Crouchdal ad Hildegardem.---Ut quid in se correctione dignum sit indicet. 329
    Responsum Hildegardis.---Eam diiudicare alios in quibus diiudicari nollet. 330
    EPIST. CX.---L. abbatisse in Babemberch ad Hildegardem.---Petit ab ea et eius conuentu mutuum fraternitatis consortium. 330
    Responsum Hildegardis.---Hortatur ad laborem, et ad filias sub disciplina constringendas. 331
    EPIST. CXI.---N. abbatisse ueteris Monasterii Moguntie ad Hildegardem.---Ut pro peccatis suis Deum placare studeat. 331
    Responsum Hildegardis.---Ut pondus suum deuotissime portet, et in Dei seruitute perseueret. 331
    EPIST. CXII.---E. abbatisse superioris monasterii Ratisbonensis ad Hildegardem.---An creditam sibi curam dimittere possit, et de his que iam inquisierat, an sibi formidandum sit aliquid. 332
    Responsum Hildegardis.---Non inquirenda que Deus nesciri uult, nec dimittendam ipsi impositam curam. 333
    EPIST. CXIII.---N. abbatisse Nussimensis monasterii ad Hildegardem.---Orationum eius suffragia exposcit super fluctuanti statu sui monasterii. 333
    Responsum Hildegardis.---Hortatur ad penitentiam et ona opera facienda. 333
    EPIST. CXIu.---N. abbatisse Coloniensis ad Hildegardem.---Eam cupiens habere in matrem, petit consolatorias litteras. 334
    Responsum Hildegardis.---Ut onus suum firmiter portet, et oues suas cerceat. 334
    EPIST. CXu.---N. abbatisse de Didenkirkim ad Hildegardem.---Petit ab ea commonitoria uerba que animam suam edificent. 334
    Responsum Hildegardis.---Hortatur ut cordis sui terram colat, ut suis sit utilis. 335
    EPIST. CXuI.---T. abbatisse Anturnacensis ad Hildegardem.---Certa fieri cupit de quibusdam monasterii eius consuetudinibus, presertim an solas nobiles uirgines admittat. 336
    Responsum Hildegardis.---Mulieres non debere querere ornatum, uirgines decere uestes candidas; discernendas  esse nobiles ab ignobilibus, ne se odio habeant. 337
    EPIST. CXuII.---A. abbatisse de Crouchdal ad Hildegardem.---Ut Deum exoret, quatenus pro excessibus in officio suo commissis satisfacere possit. 338
    Responsum Hildegardis.---Commendat illi caritatem, obedientiam et proprie uoluntatis abnegationem. 339
    EPIST CXuIII.---G. sanctimonialis ad Hildegardem.--- Quam graue ipsius ferat absentiam. 341
    Responsum Hildegardis.---Gratulatur illi quod uiam angustam sit amplexa. 342
    EPIST. CXIX.---B. sacerdotis ad Hildegardem.---Aegre fert quod propositum deserendi seculi differatur, ipsius preces exposcit, et librum eius ad transcribendum. 343
    Responsum Hildegardis.---Animat eum ad propositum suum prosequendum. 343
    EPIST. CXX.---u. ad Hildegardem.---Excusat se quod eam nec corpore, nec scriptis uisitauerit. 344
    Responsum Hildegardis.---Hortatur ad contemptum mundi. 344
    EPIST. CXXI.---T. monachi S. Benedicti ad Hildegardem.---Optat eius presentia perfrui aut saltem ipsius litteris in Deo corroborari. 344
    Responsum Hildegardis.---Eius desideria esse bona, et ut fortis sit in prelio. 345
    EPIST. CXXII.---B. ad Hildegardem.---Peccatis grauatus ipsius petit orationes. 346
    Responsum Hildegardis.---Hortatur ad penitentiam cuius uarios gradus refert. 346
    EPIST. CXXIII.---H. magistri de Traiecto ad Hildegardem.---In camino tribulationis excoctus, ipsius scriptis cupit refrigerari, et an sit in numero saluandorum rescire. 346
    Responsum Hildegardis.---Ut declinet a malo et faciat bonum. 347
    EPIST. CXXIu.---C. B. sacerdotum in Ruthdelingun ad Hildegardem.---Eius precibus se commendant. 348
    Responsum Hildegardis.---Ut currant ad Deum et propter eum fortiter pugnent. 348
    EPIST. CXXu.---B. sacerdotis Treuirensis ad Hildegardem.---Ut sibi consolatoria uerba rescribat, et quomodo his preesse possit, quos sub regimine sacerdotii regere debet. 349
    Responsum Hildegardis.---Docet qualiter se gerere debeat erga peccatores. 350
    EPIST. CXXuI.---Fratris S. ad Hildegardem.---Peccatis grauatus ipsius se commendat precibus. 350
    Responsum Hildegardis.---Ut ad Deum suspiret per penitentiam. 351
    EPIST. CXXuII. u. Parisiensis magistri theologi ad Hildegardem.---Querit a S. Hildegarde an dici possit, quod paternitas et diuinitas Deus non sit. 351
    Responsum Hildegardis.---Respondit in uisione sibi demonstratum esse quod paternitas et diuinitas Deus sit. 352
    EPIST. CXXuIII.---Fratris O. ad Hildegardem.---Deplorat Ecclesie per schisma scissuram, oratque ut pro ea suas preces interponat, pro se etiam qui a demonibus uexabatur. 353
    Responsum Hildegardis.---De uariis demoniorum generibus et quomodo possit eos superare. 354
    EPIST. CXXIX.---N. decani S. Martini Moguntini ad Hildegardem. Optat eam uidere, seque eius commendat orationibus 355
    Responsum Hildegardis.---Hortatur ad penitentiam. 356
    EPIST. CXXX.---N. ad Hildegardem.---Fidei ipsius animam suam, corpusque suum, totamque congregationem suam illi commendat. 356
    Responsum Hildegardis.---Ut intelligat que sint utilia et que nociua. 357
    EPIST. CXXXI---H. monachi Mulenbrunnunsis ad Hildegardem.---Ut aliquid de celesti admonitione sibi transmittat. 357
    Responsum Hildegardis.---Sub parabola docet in hoc seculo laborandum esse. 358
    EPIST. CXXXII.---N. monachi de Ebra Cisterciensis ordinis ad Hildegardem.---Ipsius se commendat orationibus, uerbaque consolatoria ab ea exposcit. 359
    Responsum Hildegardis.---Promittit illi futuras consolationes, utpote qui Deo placeat. 360
    EPIST. CXXXIII.---u. Wessioniensis ad Hildegardem. Peccatis oppressus querit an debeat adhuc a Deo sperare ueniam. 360
    Responsum Hildegardis.---Ut mentem ad bona restauret, et iustitiam esuriat. 361
    EPIST. CXXXIu.---H. Traiectensis canonice ad Hildegardem.---Ut arcana diuine reuelationis de suo statu sibi reuelet. 361
    Responsum Hildegardis.---Ut uelociter surgat et a diabolo fugiat. 362
     EPIST. CXXXu.---M. monachi et presbyteri ad Hildegardem.---Ipsius sororumque preces petit suas uicissim eis promittens. 362
    Responsum Hildegardis.---Sub quadam parabola hortatur ad caritatem, fugam seculi, et amorem uere sapientie. 363
    EPIST. CXXXuI.---N. sacerdotis et magistri pauperum in Lutherum ad Hildegardem.---Exoptat ab ea salutaria audire documenta, paratus iis obedire. 363
    Responsum Hildegardis.---Ut Christi imitetur exemplum, qui ut uerus Samaritanus hominem qui in latrones inciderat, curauit per se et stabularios, id est apostolos. 364
    EPIST. CXXXuII.---Monachorum Sigebergensium ad Hildegardem.---Causantur quod ipsis non rescribat, petuntque ut de statu monasterii Sigebergensis aliquid aperiat, ac uerba commonitoria transmittat. 366
    Responsum Hildegardis.---Quosdam ipsorum ut stellas lucere, quosdam uero in obscuritate fatigationis lacescere, et de casu primi angeli per superbiam. 366
    EPIST. CXXXuIII.---Monachorum Hirsaugensium.---Causantur de abbate, qui non lesus ipsos opprobriis et calumniis onerare non cessabat occasione discordie que ipsum inter et priorem intercesserat. 367
    Responsum Hildegardis.---Deum eorum non obliuisci, tantummodo uitia conculcent et penitentiam agant. 368
    EPIST. CXXXIX.---Monachorum Eberbacensium ad Hildegardem.---Ut que in eis corrigenda sint non celet. 369
    Responsum Hildegardis.---Ut caueant ne felicitatem que in Dei predestinatione in ipsis esse uidetur abiiciant. 369
    EPIST. CXL.---N. prioris de Zwifelda ad Hildegardem.---Quomodo collapsam in suo monasterio disciplinam ualeat reparare. 370
    Responsum Hildegardis.---Arguit eorum negligentiam, hortaturque ut resipiscant. 370
    EPIST. CXLI.---Monialium Zwifeldensium ad Hildegardem.---Ut ostendat quomodo a uia negligentie ad uiam correctionis debeant redire. 371
    Responsum Hildegardis.---Ut superbiam uitent, nec sint saltatrices, nec extra monasterium prodeant, et ad primam desponsationem redeant. 371
    EPIST. CXLII.---A. prioris et conuentus de Monte S. Disibodi ad Hildegardem.---Conqueruntur quod apud ipsos educata ipsis non rescribat, nec commonitoria uerba transmittat 373
    Responsum Hildegardis.---Ut ad Deum redeant. 374
    EPIST. CXLIII.---Monachorum S. Eucarii Treuirensis ad Hildegardem. Admonitionis ipsius stimulis excitari de siderant. 376
    Responsum Hildegardis.---Eorum sanctam laudat conuersationem. 376
    EPIST. CXLIu.---N. prioris et monachorum Cistellensium ad Hildegardem.---Ab ea rescire desiderant quid in ordine displiceat Deo. 380
    Responsum Hildegardis. 380
    EPIST. CXLu.---Henrici abbatis et conuentus Montis S. Disibodi ad Hildegardem.---Ab ipsa rescribi desiderant quid in seipsis Deo displiceat, orantque ut uitam S. Disibodi scriptis commendet. 381
    Responsum Hildegardis. 382

SCIuIAS SIuE LIBRI TRES uISIONUM AC REuELATIONUM.


LIBER PRIMUS.
    Prefatio. 383
    uisio prima. 385
    uisio secunda. 387
    uisio tertia. 403
    uisio quarta. 413
    uisio quinta. 433
    uisio sexta. 437

LIBER SECUNDUS
    uisio prima. 441
    uisio secunda. 449
    uisio tertia. 453
    uisio quarta. 467
    uisio quinta. 475
    uisio sexta. 505
    uisio septima. 555

LIBER TERTIUS.
    uisio prima. 565
    uisio secunda. 577
    uisio tertia. 589
    uisio quarta. 599
    uisio quinta. 611
    uisio sexta. 623
    uisio septima. 641
    uisio octaua. 651
    uisio nona. 673
    uisio decima 691
     uisio undecima. 707
    uisio duodecima. 723
    uisio decima tertia. 729

LIBER DIuINORUM OPERUM SIMPLICIS HOMINIS.
    Monitum ad lectorem. 739

PARS PRIMA


PRIMA uISIO.
    I.---Mirifice uisionis, de qua sequens opus pendet, positio, et in ea diuine cuiusdam imaginis in hominis forma apparentis, et habitus uel circumstantie ipsius subtilis descriptio. 741
    II.---uerba eiusdem imaginis, per quam caritas intelligitur, igneam uitam substantie Dei se nominantis, et multifarios potentie sue effectus in diuersis creature naturis uel qualitatibus enarrantis. 743
    III.---Quod in homine ad imaginem et similitudinem suam facto, omnem creaturam Deus signauit, et eum post lapsum ex sola benignitatis caritate per incarnationem suam reparatum in beatitudine, quam prolapsus angelus perdiderat, collocauerit, et quia hoc mystica prescripte uisionis significatione monstretur. 744
    Iu.---Quod deuota fides excellentiam diuine caritatis complectatur, et per hanc Deus in trinitate unus agnoscatur; quodque eiusdem fidei merito ipse Deus homines protegendo ad celestia reducat. 745
    u.---Quod dilectio Dei et proximi uirtute fidei roborata separari non possit. 745
    uI.---Quod quilibet Deo humili deuotione subditus, Spiritu sancto iuuante ignitus, et se ipsum in eo quod uitiosus est et diabolum superet, et quod angeli de bonis iustorum exsultantes, Dei omnipotentiam collaudent. 745
    uII.---Quod ab eterno illocaliter in Deo erant uniuersa que ipso creante numero et ordine, et loco, et tempora distincta processerunt. 746
    uIII.---Quod diabolus et angeli desertores iustitie, cum prius magne essent potentie, propter ingratitudinem uel superbiam suam ad hoc redacti sunt, ut in omni creatura nichil possint nisi quantum superno nutu permittuntur. 746
    IX---Quod homo ad imitationem Creatoris sui se dirigens, quasi ex quadam bestiali irrationabilitate abstractus, fulgore rationalis nature radiare incipiat. 747
    X.---Quod in uerbo Dei dicentis »Fiat lux,« rationalis lux, id est angeli creati sunt, et quod ex his a beatitudine quibusdam cadentibus, Dominus aliam rationabilem uitam, que carne tegeretur, id est hominem, qui locum et gloriam lapsorum obtineret, fecerit. 747
    XI.---Quod Deus in fortitudine caritatis sue predestinatos ad se colligens, infusione munerum Spiritus sancti eos de quibusque necessariis erudiat. 747
    XII.---Quod Filius Dei naturam humanitatis absque peccati labe suscipiens, et in carne apparens, publicanos et peccatores ad penitentiam uocauerit, et eos ex fide sua iustificauerit. 748
    XIII.---Quod imitatio caritatis Filii Dei cruce sua diabolum conterentis etiam nunc in suis fidelibus discordiam et cetera uitia, ipsumque humani generis antiquum deceptorem conculcet et ad nichilum redigat. 748
    XIu.---Quod Adam et Eua suasione diaboli inuidentis eis, consentiendo, gloriam celestis uestimenti, id est immortalitatem, perdiderunt. 749
    Xu.---Quod Deus, eorum misertus, ad puniendam transgressionis culpam de paradiso eos in exsilium istud expulerit; et quod quisquis matrimonii fidem inter illos Deo institutam uiolauerit, ultione graui, nisi peniteat, plectendus sit. 749
    XuI.---Quod in predicatione incarnati Filii Dei spirituali populo exoriente completa sit promissio Dei dicentis ad Abraham, quia secundum numerum stellarum celi semen ipsius multiplicaretur. 750
    XuII.---Quod Deus de genere Abraham credentis et obedientis sibi uirginem Mariam elegerit, de qua Christus institutor et rector nouelle, id est spiritualis generationis, corporaliter nasceretur. 750

uISIO SECUNDA.
    I.---Descriptio sphere totius mundi cum circulis et planetis, et uentis suis in modum rote in pectore imaginis, que in prima uisione descripta est, apparentis. 751
    II.---Quia Diuinitas instar rote integre nec initium, nec finem habens, nec loco uel tempore circumscripta omnia in se comprehendat. 755
    III---Quare in libro Sciuias sphera mundi in figura oui, et inisto in similitudine rote ostensa, uel descripta sit. 755
    Iu.---De duobus circulis lucidi et nigri ignis, quare alter alteri subpositus sit, et quomodo sibi inuicem cooperentur, et quid significent. 756
    u.---De circulo puri etheris, qui tertius est, ad quid in constitutione sua ualeat, et quid significet, et quare  tante densitatis sit quante duo superiores. 756
    uI.---De quarto circulo, qui in modum aquosi eris uidetur, et quante densitatis sit, et quid significet. 757
    uII.---De circulo fortis albi et lucidi eris quanta utilitate quintum locum obtineat, et quante densitatis sit, et quid et ipse significet, uel quare superiori, ut uelut unus sint, copuletur. 757
    uIII.---De sexto circulo, qui in similitudine tenuis eris a superioribus procedere uidetur, quid in suo loco, ualeat, et quid in mystica ratione per eum figuretur. 758
    IX---Quare isti sex circuli sine interuallis sibi inuicem iungantur, et quid per hanc connexionem innuatur. 758
    X.---Quod primus circulus igne suo alios inflammet, quartus eos lumine suo temperet, et quod hoc in nobis figuraliter ostendat. 759
    XI.---De linea in prescriptam rotam quasi a primo solis ortu usque in extremum eius occasum protensa apparente, et quid hoc idem gerat mystice. 759
    XII.---Testimonium de Apocalypsi, et quomodo intelligi debeat ad idem exprimendum. 759
    XIII.---Quod moles terre instar globi infra predictos sex circulos equali distantia a quinque superioribus remota, in medio sexti, id est tenuis eris immobiliter fundata sit, et quid inde significationis colligatur. 759
    XIu.---uerba Pauli ad eamdem significationem competentia et quomodo intelligenda sint. 760
    Xu.---De imagine in forma hominis in medio predicte rote apparentis uertice pedibus et manibus distentis, circulum fortis albi et lucidi eris contingentis, et quid, et ipsa imago, et talis positio eius designet. 761
    XuI.---De quatuor capitibus bestiarum in quatuor partibus eiusdem rote apparentium, et quid tam in mundo quam in homine significent. 761
    XuII.---Quare principalis uentus orientalis in modum capitis leopardi super caput imaginis hominis in circulo puri etheris uideatur, cur etiam duo collaterales eius uenti alter in specie capitis cancri, alter instar capitis cerui ostendatur. 762
    XuIII.---Quare capita ista in rota ad imaginem hominis spirent et moralis descriptio significationis eorum. 763
    XIX.---Testimonium de Canticis canticorum ad eadem conueniens, et quomodo intelligendum sit. 764
    XX.---Quare principalis uentus occidentalis in effigie capitis lupi sub pedibus supradicte imaginis in circulo aquosi eris appareat; cur etiam duo collaterales uenti, alter in cerui, alter in forma capitis cancri demonstrentur. 765
    XXI.---Quare et hec sicut superiora capita ad hominis imaginem spiramina sua dirigant, et moralis horum intellectus. 766
    XXII.---uerba Isaie ad idem pertinentia, et quomodo accipi debeant. 767
    XXIII.---Quare principalis uentus australis in dextera parte eiusdem imaginis uelut caput leonis in circulo lucidi ignis ostendatur; cur etiam duo collaterales uenti eius alter in serpentis, alter in figura capitis agni conspiciatur. 768
    XXIu.---Quare hec, ut et anteriora capita, in rotam et in imaginem eamdem status suos emittant. 769
    XXu.---Quod homini diligenter inuestigandum sit quomodo hec omnia ad salutem anime sue, et ad Dei iudicia peragenda nichil inexaminatum relinquentis respiciant. 770
    XXuI.---Quia nulli ordo uirtutum a se uel in se discretus negligendus sit, quoniam uirtutis effectus hominem ad iustitiam uel rectitudinem celestium perducit. 770
    XXuII.---Testimonium de psalmo CXuII ad hoc consonans, et quomodo intelligendum. 771
    XXuIII.---Quare principalis septentrionalis uentus a sinistra parte illius humane imaginis quasi caput ursi in circulo nigri ignis appareat; cur etiam duo collaterales eius uenti alter in agni, alter in forma capitis serpentis uideatur. 772
    XXIX.---Quare etiam ista sicut et superiora capita in rotam et ad imaginem eamdem impetus statuum suorum conuertant. 773
    XXX.---uerba Dauid in eodem psalmo CXuII, ad eadem competentia, et explanatio ipsorum. 774
    XXXI.---De septem planetis in diuersis circulis rote supradicte imaginis distinctis interuallis apparentibus. 775
    XXXII.---Quomodo iidem planete a Deo mundi conditore in firmamento dispositi sint, et de uariis ipsorum efficientiis. 775
    XXXIII.---Quid significet quod eorumdem planetarum tres in circulo lucidi ignis, unus in spatio nigri ignis, tres item in ambitu puri etheris conspiciantur. 780
    XXXIu.---Quorsum tres primi planetarum radios, qui in hac uisione ex eis procedere cernuntur, dirigant; et  quid tam per ipsos planetas, quam per radios eorum designetur. 780
    XXXu.---Quare sol medius eorum plures quam ceteri radios emittere uideatur, et uel quid ipse uel radii eius significent 781
    XXXuI.---Quorsum tres infimi radios suos intendant, et quid etiam tam per ipsos quam per radios eorum figuretur. 782
    XXXuII.---Quod fidelis quilibet quamuis uirtutibus emineat, eisdem tamen aliquando quasi destituitur salubriter tentationibus pulsetur, ne presumptione elationis seductus pereat. 783
    XXXuIII.---Testimonium de libro Isaie ad hec insinuanda appositum, et quomodo intelligendum sit. 784
    XXXIX.---De sedecim principalibus stellis, in circulo lucidi ignis ad solidandum firmamentum et temperandos uentos in circuitu ipsius firmamenti equa distinctione constitutis. 784
    XL.---Quod aliarum discreta numerositas stellarum in duobus circulis scilicet puri etheris et albi lucidi eris positarum firmamentum calefaciat et nubes ne suos transeant terminos cerceat. 785
    XLI.---De quatuor statibus in modum linguarum propter mobilitatem suam dextro leuoque imaginis apparentibus quid utilitatis habeant. 786
    XLII.---Mystica et luculenta ratio de numero et ordine uel positione sedecim principalium stellarum. 786
    XLIII.---Item mystica ratio de discreta multiplicitate et constitutione aliarum communium stellarum. 787
    XLIu.---Item mystica ratio de utilitate quatuor statuum in dextra seu leua parte imaginis instar linguarum se commouentium. 787
    XLu.---Quod fidelis quisque uestigia Filii Dei deuote sequens munimine uirtutum inter tentationes roboratur ad gaudia superna perueniat, et uerba Isaie ad idem approbandum congruenter exposita. 788
    XLuI.---De luce clarissima ex ore imaginis rotam in pectore gestantis in similitudine filiorum procedente, quibus signa ipsius imaginis et rote et circulorum preostensorum dimetiri uidetur, et mystica horum ratio. 789

uISIO TERTIA.
    I.---Simplex collectio quarumdam uisionum physicam tangentium de uentis superius et inferius firmamentum circumagentibus, de circulo superiore ad planetas ab occasu in ortum regradandos, et in cursu suo moderandos emittentes; de humoribus hominis qualitates eris et uentorum inuicem concurrentium suscipientibus; de uenis et de intestinis totius humani corporis, quomodo sibi in diuersis officiis cohereant et cooperentur, et quibus de causis ab equalitate uel temperie sua interdum dissideant. 789
    II.---Quod omnes creature non minus in anima quam in corpore utilitati deseruiant, et quid significet quod uenti orientalis et australis cum collateralibus suis firmamentum ab oriente in occidentem circumuoluere conspiciantur. 794
    III.---Quid significet quod itidem uentus australis, sed et septentrionalis diuersis anni solsticiis, alter ab austro in septentrionem attollat, alter a septentrione in austrum paulatim deprimat. 795
    Iu.---Quid circulus in superiori igne apparens significet tam totum firmamentum cingens, quam uentum superiora perflantem et planetarum cursum regradando temperantem emittens. 795
    u.---uerba Habacuc prophete ad eamdem significationem declarandam apposita et expositio eorum. 796
    uI.---Quid significet quod secundum diuersam qualitatem uentorum et eris inuicem in se concurrentium humores qui sunt in homine commoti permutentur. 796
    uII.---Testimonium de prouerbiis Salomonis ad hanc significationem elucidandam insertum, et quomodo intelligendum sit. 798
    uIII.---Quod ex multifaria necessitudine uentorum et eris, ex diuerso cursu solis et lune, seu iudicio Dei accedente, homo quoque immutationem suscipiens uariationes sanitatis et infirmitatis nonnunquam incurrat, et quid per hoc in spirituali eius uita figuretur. 798
    IX.---Quia humores in homine etiam secundum modum complexionis quorumdam animalium uel bestiarum nunc acrius, nunc leuius moueantur, et quod iuxta mutationem uel impulsionem eorumdem humorum affectus et cogitationes, in ipso scilicet homine frequenti alternatione uarientur. 799
    X.---Quod homo in dextra sui parte, eo quod iecur, in quo fons caloris est, dextrorsum habeat, ad operandum expeditior sit; in sinistra uero pro corde uel pulmone sinistrorsum in se locatis et pulsum respirationis habentibus ad onera ferenda habilior; et quid ista spiritualiter in ipso designent. 800
     XI.---uerba Isaie prophete ad horum astruendam significationem congrua, et quo sensu accipienda sint. 801
    XII.---Quid designet in homine quod humores qui in eo sunt, umbilicum, qui caput uiscerum existit, et lumbos, in quibus petulantia est, conspergentes, uenas quoque renum, et illorum interdum tangunt, et per has ad uenas etiam splenis, pulmonis et cordis ascendunt. 801
    XIII.---Quod uene cerebri, cordis et iecoris, renes confortando, uene quoque renum suras descensu suo roborando, et cum uenis ipsarum sursum redeundo locis opportunis inuicem coniuncte utrique sexui uires ad gignendum conferunt, et quod lacerti, brachia et crura uenis et humoribus plena sint, et breuis horum exemplificatio. 802
    XIu.---Quod ex nimia neruorum et uenarum totius corporis distensione homini currenti fatigatio accidat, et quarum uenarum complexione uel impulsione delectatio illa momentanea concitetur, et moralis utilisque in ipso homine horum assignatio. 802
    Xu.---Quibus de causis flegmate et humoribus interdum in homine corruptis, ipse homo in corpore uel caducum morbum uel alias infirmitates incurrat, et quibus malis secundum horum significantias in anima plerumque corripiatur. 803
    XuI.---uerba Osee prophete ad hec competentia, et quo sensu accipienda sint. 804
    XuII.---Quod uene renum hominis ab humoribus iniuste aliquando commotis nonnunquam tacte alias uenas concutiendo etiam medullas ossium arefaciunt, et que incommoditas per hec designata interius hominem apprehendat 804
    XuIII.---Quid humores in pectore hominis superflue abundantes, iecur et uenas aurium uel renum mouentes, et ex umbilico ad cerebrum ascendentes, in spiritualibus eius designent. 805
    XIX.---Quid etiam profectus in interioribus cogitationum significent iidem humores in corpore hominis equaliter et temperati, et testimonium de Canticis canticorum ad hoc consonans cum expositione sua. 806

uISIO QUARTA.
    I.---uisiones diuerse sub uno capitulo breuiter comprehense. De firmamento, quante cum uniuersis sibi adherentibus densitatis sit, et de incommoditatibus aliquorum circulorum, quomodo aliorum oppositione repellantur, uel temperentur, et de lactea zona instar arcus incuruati apparente. 807
    II.---Quod Deus omnium creator rerum per superiora inferiora confirmet, et per ea etiam peccatores puniendo emundet, et quid firmamenti spissitudo undique equalis terre in homine designet. 807
    III.---Item de firmamento a Conditore ad quaslibet habilitates igne, ethere, aquis, stellis, uentis congrue disposito, et unde creentur squame a lucido igne superioris circuli in modum fauillarum decidentes, et tam terram quam eius incolas ledentes, et quid per hoc interioris ultionis demonstretur. 808
    Iu.---Quod niger ignis secundo comprehensus circulo uel iudicio Dei, uel uentorum collisione excitatus nebulam uiridia terre exsiccantem emittat, et nunc calore, nunc membrorum inundatione periculosus fiat, et quid ista significet. 808
    u.---Quod circulus puri etheris suauitate sua superiora et inferiora temperet, et squamis prioris et nebule secundi circuli ne terras nimium ledant resistat, et quid sumus ab aquis superioribus celesti igne feruefactis procedens, uel utilitatis uel significationis habeat. 809
    uI.---De nebula pestifera a circulo fortis et albi eris ad terras se extendente, unde creetur, et quod ei densitas aquosi eris ne supramodum noxia sit resistat, et quod plage queuis nunquam nisi Dei iudicio super homines inducuntur, et quid hec omnia designent. 809
    uII.---De humore a tenui ere emanante, cuius utilitatis sit, et quod gutte pluuiarum superiori frigore in niuem uersantur, et quod idem tenuis er a superioribus terram muniat, eamque fecundet. 810
    uIII.---Quomodo nubes in eodem ere superno uel igne, uel frigore modificate, nunc lucide, nunc umbrose appareant, et pluuiam quasi a quibusdam mammis expressam non repente, sed sensim diffundant, et quid in nobis designent. 810
    IX.---De nube que lactea uocatur, quod erem extensione uel incuruatione sua comprehensum roboret, et quid per hoc significet. 811
    X.---uerba Iob ad idem consona, et quod sensu accipienda sint. 811
    XI.---Quia homo instar firmamenti cuiusdam in Deo roboratus, ipsum et opera eius sedule semper considerare debeat, quoniam ad cognoscendum et glorificandum se  inter omnia maxime rationalem creaturam fecit Deus. 811
    XII.---Quia Deus pulchritudinem operum suorum in primo angelo signauerit, et quod ad demonstrandum in qua mundi parte infernus sit, tribus partibus solis et lune presentia illustratis, quartam partem, id est septentrionalem uacuam lumine reliquerit, et quod fulgore lucis tenebre arguantur, et oppositione tenebrarum lux gratior sit. 812
    XIII.---De superbia uel tumore primi angeli et sequacium eius in Deum, et de precipitatione eorum in locum tenebrarum et clamor beatorum angelorum illos detestantium. 812
    XIu.---Quia Deus in arcano consilii sui ab eterno habens quod homo ipse fieret, hominem qui semper diabolo mysterium hoc deprehendere non ualenti repugnaret, et eius locum obtineret, ad imaginem et similitudinem suam fecerit, in quo etiam anima ossibus et carne compacto omnes maioris mundi creaturas recapitulauit. 813
    Xu.---Quomodo exterior habitudo, uel forma hominis anime secundum interiorem profectum uel defectum assignetur. 814
    XuI.---Quod in constitutione sua firmamentum et homo multam similitudinem ab opifice suo Deo acceperunt, et quid per hoc in anima ipsius hominis demonstretur. 814
    XuII.---Quia in capite hominis per tres equalium ditinctiones mensurarum, scilicet a uertice usque ad guttur superiores firmamenti tres circuli cum duobus sibi interpositis deputentur, et qualiter eorumdem circulorum densitas in circuitu capitis equali diuisione assignetur, et quomodo hec etiam uiribus anime per significationem coaptentur. 815
    XuIII---Descriptio quarumdam mensurarum, que in labiis, in auribus, in humeris, in gutture hominis inueniuntur, et qualiter secundum ista interior homo in opere Dei uel penitentia se agere debeat; quodque maligni et impenitentes sepe ualde confunduntur, quod penitentiam homini abstrahere non possunt. 816
    XIX.---De duabus uiribus anime, quarum altera in his que ad Deum spectant, iuuatur, altera in uiuificando uel regendo corpore suo fungitur. 817
    XX.---uerba Dauid et sensus quo accipi debent ad diuersas anime et corporis exercitationes pertinentia. 818
    XXI.---Quod sicut per firmamentum et uarias circulorum eius qualitates terre officia complentur, ita et per caput et sensus qui in eo maxime uigent totum corpus regatur; et quia etiam secundum ista principale quiddam, id est ratio, quo celestia appellat et uires alie quibus corpus administret anime attribute sunt. 818
    XXII.---De interuallis et uicaria cooperatione septem planetarum, et quomodo a summitate humani cerebri usque ad imum frontis per septem loca equali mensura iidem planete disterminandi sint: et qualiter iuxta hec anima se et corpus suum quinque subsistens sensibus secundum septem dona sancti Spiritus bonis et affectibus et operibus exercere debeat. 819
    XXIII.---Quia cerebrum hominis, tribus diuisum cellulis, et sensualitatem toti subministrans corpori, uicem solis obtineat, qui tres mundi partes perlustrans, omnia que in terris sunt temperando uel fouendo confortat, et etiam igne suo lunam accendit. 820
    XXIu.---Quod eodem modo anima uiribus suis et corpus suum regens, et Deum in Trinitate unum colens, eumdem planetam quasi imitando quamdam uel diem, uel noctem uicissim facere uidetur, dummodo spiritu fortitudinis quem sol significat roborata et sublimata, sanctorum luce operum refulget, modo concupiscentiis carnis succumbens operatur. 821
    XXu.---Quod sicut cerebro, humiditatem a uisceribus trahenti, omnes corporis uene calorem administrant, ita et soli rorem et pluuiam interdum diffundenti superiores circuli ne a calore deficiant ignibus suis assistunt, et quod secundum ista concordie uel dissonantie inter animam et carnem inueniantur. 822
    XXuI.---Quod sicut cerebrum et intestina dum humoribus redundant purgatione indigent, ita etiam er et terra tempore autumni, ille per fila longa et coagulata, hec per spumam sordidam quibusdam locis purgari uideantur, et quod eodem modo caro ueneria exsudatione exsiccari, anima penitentie labore expiari comprobetur. 823
    XXuII.---Quia uas cerebri superioris ignis solem accedentis uicem teneat, et humor aquosi eris eiusdem solis et caloris temperamentum, et cursui terminum ne subiecta concremet prebeat, et quomodo secundum hec anima sub potestate Dei et iudicio posita, et rationalitate sibi indita discrete et se et corpus suum in omnibus regere debeat. 824
    XXuIII.---Quod sicut nigredo cerebri calore et humore  coagulata flegma uel liuorem corpori hominis diffundit, sic et niger ignis, qui in secundo circulo est, tempestates et fulgura mundo inducat, et in hunc etiam modum anima elatione et caro concupiscentiis corrupta, diuersa ad inuicem altera alteri resistendo certamina habeant. 825
    XXIX.---Quod ita cerebro totum corpus hominis quemadmodum sole, qui medius planetarum est, superiora et inferiora roborentur, et de eo quod tribus partibus mundi a sole illustratis, quartam Deus tenebrosam et frigidam reliquerit, et mystica horum ratio secundum interiorem hominem. 826
    XXX.---Quid significet in actibus hominis ortus uel occasus solis, et quid nunc nubibus uel nimietate tempestatum occultatus non apparet, nunc his abstersit lumen suum terris restituit. 827
    XXXI.---Quia frons inter cerebrum et oculos consistens, ita infirmitates que de cerebro et stomacho nascuntur colligit, quemadmodum luna ea que de superioribus descendunt et de inferioribus ascendunt recipit; et quod oculi albugine et pupillis in humore suo purum etherem, stellas et uaporem de subiacentibus aquis ascendentem insinuent, et multiplex horum in qualitatibus animi consideratio. 828
    XXXII.---Quibus ex causis et lacryme de humoribus corporis collecte ab oculis, et pluuie ab aquis inferioribus sursum tracte e nubibus defluant, et diligens horum secundum affectiones anime expressio. 829
    XXXIII.---Quia sicut nulla forma uisibilis sine nomine, ita nec sine mensura sit; et quid in interiori homine equalis exteriorum mensura oculorum significet. 831
    XXXIu.---Quia iudicium rationalis anime et bono premium et malo penam debeat constituere, et quod ad comparationem eterne retributionis nulla penitentia sufficeret, etiamsi arenam omnem et maris guttas transcenderet. 831
    XXXu.---Quia sicut homo oculis et ceteris sensibus conformatur, et celum sole, luna et stellis, uicaria sibi luce subuenientibus, illustratur, ita et anima uere operibus penitentie illuminetur, et suspirii uel lacrymis cito a peccatis diluatur. 831
    XXXuI.---Quod sicut mento caput et superiora per nubes sustentantur, sicut etiam ossa in homine per ignem durantur, et per frigus medulle coagulantur, et in mundo terra per estatem et hiemem ad fructificandum excolitur, ita et mentes fidelium igne Spiritus sancti et rore compunctionis ad quelibet bona corroborantur, et inertia torporis et negligentie debilitantur. 832
    XXXuII.---Item de utilitate sensuum in homine et siderum in mundo, et quod dolus diaboli, quo Euam decepit, et originale peccatum toti per eam posteritati transfudit, quasi nebula sit, que de nociuo ere consurgens terram obtegendo et fructus ledit, et ne claritas diei cernatur uisum prepedit. 833
    XXXuIII.---Quod supercilia ad munimentum oculis data itinera lune designent, menstruis crementis et detrimentis obnoxia, et quod secundum hoc anime inter prospera et aduersa in timore Dei constantia et securitas tenende sint. 833
    XXXIX.---De naso, ore, auribus, quantum in homine ualeant, et quid diuersi effectus eorum in exterioris mundi elementis et in interioribus anime significent, et quod in omnibus exempla sanctorum sequenda sunt. 834
    XL.---Quod in lingua hominis inundatio aquarum ostendatur, et quid per eamdem exteriorem fluctuum inundationem in interioribus figuretur. 835
    XLI.---Quid uirtutis uel fortitudinis per dentes, qui cauernosi sunt, nec medullam habent, in nobis exprimatur. 836
    XLII.---Quare infans, cum ossa habeat, sine dentibus nascatur, et homines cum in senium declinant eosdem sepe dentes amittant, et quid secundum ista demonstretur. 836
    XLIII.---Quomodo uel unde dentes in pueris formentur, et quare graui interim dolore constringantur, et horum in nobis significatio. 837
    XLIu.---Quod dentes, qui cibos quibus homo alitur comminuunt et circumferunt, similitudinem molendini obtineant, et quomodo anima in interioribus suis ista imitetur. 837
    XLu.---Quia per mentum, guttur et collum diuersa in corpore habentium officia, et uarii in mundo nubium, et multiplices in anima uirtutum effectus indicentur. 838
    XLuI.---Quod per crines, qui caput decenter ornant exterius, roris uel pluuiarum gutte, quibus terra fecundata graminum uel fructuum decore uestitur, et interius innocentie et castitatis et humilitatis cultus, quo ante Deum fulget anima demonstrentur. 839
     XLuII.---Unde fiat quod in quorumdam hominum capitibus capilli fortitudinem suam tenentes non eradicentur, et in quorumdam capitibus infirmati per caluitiem defluant, et quod secundum ista tam fertilitas quam sterilitas, et fructuum in terra exterius, et uirtutum in anima interius denotetur. 839
    XLuIII.---Quod in diuersis effectibus anime designet positio hominis in facie orientem, retrorsum occidentem, dextrorsum austrum, et sinistrorsum aquilonem habentis. 840
    XLIX.---Quia, sicut collo humeri et brachia cum manibus, sic firmamento quatuor principales uenti cum collateralibus suis inhereant; et quomodo iisdem quatuor uentis quatuor uires in homines, scilicet cogitatio, locutio, intentio et gemitus assimilentur; et quid significet quod in dextra quam in sinistra uis maior sit. 840
    L.---Quia anima per Spiritum Dei in corpus missa uiribus suis illud totum perfundat, quemadmodum status uentorum mundum omnem percurrit. 842
    LI.---Quia sicut homo brachiis et cruribus regitur et sustentatur, ita et uenti alii aliis in confortationem firmamenti subuenunt, et quid uel ista, uel etiam eorumdem uentorum placidus flatus, aut turbulentus discursus in anima figurent. 842
    LII.---Quomodo in flexuris brachiorum et in iuncturis scapularum uel manuum reflexiones uentorum determinande sint, et quod sicut dextera et sinistra firmamentumque et terra sibi in aliquibus conperantur, sic et homo per scientiam boni et mali licet contraria omnia opera sua perficiat. 843
    LIII.---De tripertita dimensione humani corporis et spissitudinis sphere mundi, et qualiter uita hominis secundum pueritiam, adolescentiam et senectutem eidem dimensioni conueniat. 843
    LIu.---Quia superior pars terre tenera, mollis et perforabilis; inferior uero tenax dura et impenetrabilis sit, et quid secundum ista in hominis anima inueniantur. 844
    Lu.---Quid mensura humerorum, cubitorum, manuum quoque et pedum, usque ad finem maioris digiti, uentis in aliqua proportione similis, in interioris hominis qualitatibus demonstret. 844
    LuI.---Quid mensura femorum in ante per latitudinem, et mensura ab umbilico usque ad loca digestionis per longitudinem, latitudini uel spissitudini terre proportionaliter congruens in diuersis anime affectibus ostendat. 845
    LuII.---Quia per spatium quod est a fine gutturis usque ad umbilicum er designetur, ipsique eri omnia uacua penetranti, et terram ad ferendos fructus diuersis modis temperanti, anima totum corpus uiuificans, et ad operandum mouens comparetur. 845
    LuIII.---Quod ex ere et aues ad uolandum subuehantur, et etiam quidam pisces in aquis ita ut aliquandiu sine pastu uiuant nutriantur; et quod in hunc modum homo non carnis, sed anime desideria sequens, et per contemplationem uolet, et Scripturarum suauitate pascatur. 847
    LIX.---Quod et mare et flumina per erem, et per uenas sanguine infusas corpus, et per uirtutes anima moueantur, quibus sicut terra riuulis irrigata bonorum germina operum proferat. 847
    LX.---Quia sicut terra, calore estatis et frigore hiemis in lutum resoluta ad quelibet germinanda impregnatur, ita et homo, anima et carne inter se confligentibus, nunc uirtutem, nunc uitiorum fructus afferat. 848
    LXI.---Quia sicut pectus hominis, cor, iecur, pulmonem, sic et er calorem, siccitatem et humiditatem aurarum in re comprehendat, et hoc etiam modo memoria, anime cogitationes et opera sua disponendo contineat 848
    LXII.---Quia sicut cor iecore, pulmone et ceteris coherentibus sibi intestinis uegetatur, et sicut tempus diei et noctis, et er tranquillitatis et tempestatum uicissitudinibus uariatur, sic et uita hominis inter carnis et anime certamina modo uitiorum turbine quatitur, modo uirtutum claritate letatur. 849
    LXIII.---Quod sicut uenter uiscera et cibos molis dentium contritos in se ad utilitatem totius corporis claudit et retinet, ita et anima in arcano memorie cogitationes correctionis sue reponere et sollicita discretione ruminare debeat. 849
    LXIu---Quod tumores carnium qui in pectore eminent et ubera uocantur, et exterius eris ubertatem et interius hominis desideria cordi inherentia significent; et quia sicut mulier uiro comparata mollis est et infirma est, ita et delectatio carnis ad uires anime nullam fortitudinem habeat. 850
    LXu.---Quod mulier propter debilitatem suam ad uiri  procurationem respiciens, ei subdita et ad seruiendum parata semper esse debeat, et quid extrinseca communis eorum conuersatio in interioribus designet. 851
    LXuI.---Quod quisquis per penitentiam peccata sua absterserit, ulterius de ipsis non erubescat; et quod qui per ieiunia et orationes se cruciat, quasi purpurea ueste animam suam exornet. 852
    LXuII.---Quia sicut er per calorem et humiditatem fructus terre ad maturitatem perducit, sic cor, iecur et pulmo uentrem ad conficiendos et digerendos cibos confouent, et quod peruersas peccatorum consuetudines igne zeli sui consumat Deus. 852
    LXuIII.---uerba Dauid ad idem pertinentia, et quo sensu accipienda sint. 852
    LXIX.---Quod teneritudo uentris, costis et ossibus uallata, mollitiem terre fructifere et lapidibus interposite designet; et quid etiam per hec in diuersa qualitate humane uite exprimatur, adhibito in testimonium uersu psalmi XuI ad idem congruente. 853
    LXX.---Quia sicut succedente fructu flores excutiuntur, ita et esuries subueniente saturitate depellatur, et quod eodem modo anima, peracta penitentia de peccatis in quibus quasi fame tabescebat, iustitia Dei in exsecutione sanctorum operum saturetur. 854
    LXXI.---Quibus congruentiis stomachus, mundus et anima sibi inuicem confortantur, et quod Deus hominem sine precepti lege nunquam esse uelit; et quid in eo et estatis uiriditas, et hiemis ariditas, ipsiusque mundi capacitas ampla designent. 854
    LXXII.---Quod in similitudinem eris terram ad fructificandum iuuantis, anima quoque per uires suas corpus ad quelibet opera exsequenda moueat, quibus, si recta fuerint, in eternum decorata, Deum et angelos et beatas animas perfecte intueatur; si uero peruersa, uelut immunda ab hac uisione repellatur. 855
    LXXIII.---Quia sicut terra, si bis in anno uiresceret et passim gigneret, arescendo in puluerem uerteretur, sic et anima in opere suo deficeret, si omnibus desideriis suis et uoluptatibus carnis immoderate deseruiret; et quod instar terre inequaliter fructificantis, ex mutabilitate sui et conflictu carnis nunc in profectu, nunc in defectu posita, nec fidem in Euangelio commendatam, nec uisioncm Dei in paradiso perditam in hac uita perfecte obtinere ualeat. 856
    LXXIu.---Quia sicut uene cordis, iecoris et pulmonis, ad receptionem uel emissionem ciborum stomacho subueniunt, et eidem stomacho continua uel nimia repletio aut exinanitio obessent; ita et anima corpori quidem in quibusque operibus adest, sed eam tederet, si corpus ipsum desideria carnis semper sequi permitteret. 857
    LXXu.---Quia sicut caro hominis leditur si uel superflue uel minus necessario ciborum alimenta percipiat, sic et anima si plus uel minus iusto districtioni uel remissioni insistat; et quod stomachus mundos quidem recipiens, sed fetentes cibos reiiciens, hominem qui in peccatis delectatur, sed postea per penitentiam purgatur, significet. 857
    LXXuI.---Quod sicut umbilicus omnium interiorum sibi adherentium fortitudo et ambitus terre ceterarum creaturarum retentaculum existit, sic et uniuersorum que per corpus et animam geruntur, siue bona, siue mala sint, ad ipsam animam respiciunt, et quia magna distantia sit inter hos qui per elationem et hos qui per negligentiam delinquunt. 858
    LXXuII.---Quod umbilicus etiam terre lutulentas et aquosas immunditias in paludibus emittenti comparetur, eo quod calor, frigus et humiditas cibum et potum sub eo discoctum ad inferiora digerendum urgeant; et quod similiter anima uoluptatibus carnis superata et in sordidis inuoluta operibus ad inferiora ei penalia loca, nisi suspiriis penitentie purgetur, deuoluenda sit. 859
    LXXuIII.---Quia sicut terra et homo, illa per estatem, hic per iuuentutem uirent et florescunt, itemque illa per hiemem, iste per senectutem arent et marcescunt, sic et anima manens in corpore, et illud sibi seruire compellens, de uirtute in uirtutem ascendendo in bonis operibus et exemplis Filii Dei uirescit, et postmodum educta de corpore uelut pretiosis ornata lapidibus, et receptionem corporis in quo laborarat inhianter exspectans coram Deo requiescit. 860
    LXXIX.---Quid fortitudo uel petulantia renum, et pinguedo terre, que moderata uberes, immoderata inanes fructus producit in diuersis anime affectibus significent. 860
    LXXX.---Quod terra in medio eris constituta sit, aduersus tempestates montibus et collibus partim calidis uel frigidis, partim estu et gelu temperatis, uelut urbs turribus et propugnaculis munita; et quod hoc modo anima in  multiplici quem contra desideria carnis exercet conflictu sanctorum operum protectione ornetur et defendatur. 861
    LXXXI.---Quia sicut terra sic posita est, ut undique a sole temperetur, ita et anima Deo subiecta a luce sapientie discretionis uirtute illuminanda perfundatur. 862
    LXXXII.---Quia homo in similitudine terre factus ossa sine medulla lapidum uice, ossa cum medullis uice arborum habeat, et quod secundum qualitatem morum suorum, uel duritiam lapidum, uel amenitatem horti floridi seu pomerii fructiferi per significationem recipiat. 862
    LXXXIII.---Item quod sicut er terram in medio sui equali undique mensura positam sustentat et continet, ita corpus et anima a Deo coniuncta, licet natura plurimum distent, in faciendis communiter preceptis Creatoris sui patienter se inuicem sustentare et instruere debeant. 863
    LXXXIu.---Quod uesica, que potus recipit et emittit, cursus fluminum que per terram diffunduntur ostendit; et quod in hunc modum uictrix carnis anim a corpus suum fluentis preceptorum Dei bona recipiendo, mala emittendo irrigare debeat, apposito in testimonium uersu psalmi CXuIII ad hoc competente. 863
    LXXXu.---Quod ex locis corporis per que digestio ciborum et potuum fit, secreti et subterranei meatus fluminum designentur, et querela anime lutulentis et fetidis operibus pollute, et per spem penitentie et passionem Christi in Deum respirantis, adducto in testimonium uersu psalmi XLI in hoc conuenienti. 864
    LXXXuI.---Quod per dorsum et latera hominis planities terre, per femora uero et loca sessionis colles et asperitas eiusdem terre inferius dure et impenetrabilis, et superiorem partem, que mollis est, constringentis insinuetur; et quod similiter uiribus anime mollities carnis a uitiis restringatur, ut uirtutum margaritis decorata angelos sanctos et ad admirationem sui at ad laudem Dei accendat. 865
    LXXXuII.---uerba sancti Ioannis apostoli in Apocalypsi sua decorem sponse Christi, id est anime sancte, contemplantis et describentis, et Dauid in Psalmo excellentiam hominis predicentis. 866
    LXXXuIII.---Item de comparatione dure et mollis uel calore uel algore inhabitabilis terre, et unde terremotus contingant, et quod eadem terra si subtus quasi ferrea chalybinea non esset, ab ascensu solis nimio estu, et ab occasu eius nimio frigore disrumperetur, et de multifaria concertatione carnis et anime secundum supraposita. 866
    LXXXIX.---uerba Dauid in psalmo CI uelocitatem dierum suorum et defectum suum deplorantis. 868
    XC.---Quod terra quidem in omni superficie sua rotunda, sed non plana, propter tumores collium et montium quos undique gestat existens, inequalem humane conuersationis propter diuersa uirtutum et uitiorum que inter animam et carnem geruntur certamina, tenorem significet. 868
    XCI.---Quod sicut inferior superficies terre pulsantes se et circumfluentes aquas quasi ferrea repellit, sic et uis anime uelut chalybs qui cetera acuit ferramenta fallaciam et immissiones diaboli domare et a se repellere debeat. 869
    XCII.---Quod flexure, tam equales quam dispares, que in homine a femore per genu et talum usque ad finem maioris articuli pedis, et a uinctura manus usque ad extremum medii digiti inueniuntur, in mundo oceani et fluminum incuruationes et reflexiones significent, et in homine impetus, et estus libidinum, et multiplices compaginationes naturarum, carnis et anime oppositiones designent. 869
    XCIII.---Item quod in flexuris humerorum et brachiorum, manuum, lumborum, poplitum et pedum, in quibus duodecim maiores inflexiones sunt, quatuor principalium uentorum et octo collateralium ipsorum flatus et spatia quibus a se differunt, insinuent, et quod iidem uenti calore, frigore, siccitate et humiditate inuicem temperentur. 871
    XCIu.Specialiter de periculosa asperitate et noxio flatu aquilonis, qui in estate interdum frigido humore fructus ledit et arbores arefacit, solem offuscat, et lune nitorem per diuersos calores immutat. 871
    XCu.---Quomodo uniuersa hec que de mensuris uel inflexionibus humanorum artuum seu uentorum duobus superioribus capitulis comprehensa sunt, sed et uicissitudo diei et noctis et horarum ad animam referenda sunt; et quod ipsam animam Deus quatuor uiribus, quas secundum corpus ex elementis, scilicet igne, ere, aqua et terra habet, et secundum se item quatuor quasi quibusdam alis ad regendum se ipsam et idem corpus suum instruxerit. 872
    XCuI.---Item de creatione aquilonis, et quomodo ea  que specialiter de asperitate eius et lesionibus que per eum exterius in creaturis fiunt, de suggestionibus uitiorum, quibus anima et corpus a diabolo interius irritantur, intelligenda sint. 874
    XCuII.---Ratio quare Deus Adam de terra suscitans uel erigens ita primo statuit ut in facie orientem, dextro austrum, leuoque aquilonem haberet; et quod in breui paruaque statura eius immensum totius mundi instrumentum collegerit, et omnes creaturas dominationi uiribusque sensuum ipsius subiecerit. 876
    XCuIII.---Item multifarie rationes, adiunctis interdum congruis Scripture testimoniis, qualiter et tempora et menses totius anni iuxta proprietates qualitatum suarum, et iuxta ascensum uel descensum solis, et incrementa seu detrimenta lune, hominis qualitatibus assignentur tam secundum distinctiones uel mensuras membrorum et etatum, uel etiam proprietates humorum corporis, quam secundum diuersos et profectus et defectus affectuum mentis. 877
    XCIX.---uerba Dauid in psalmo CIII ad hec competentia. 884
    C.---Quod homo ad imaginem Dei creatus, et quasi alter Dominus super tribunal terre sedens, omnique creature propter se facte imperans, plenum ipsius Dei opus sit, et ei ualde placeat; et quod alter sexus ad adiutorium et consolationem alterius factus sit, uirque diuinitatis, et mulier humanitatis Christi formam teneat. 885
    CI---uerba Dauid in psalmo CIu, et expositio eorumdem uerborum quomodo de incarnatione et potestate Christi, et in subiectione inimicorum eius intelligenda sint. 885
    CII---Quia homo signis omnipotentie Dei per quinque sensus insignitus auctorem suum in trinitate unum, et in unitate trinum cognoscere et uenerari debeat, a quo ad hoc et conditus et post lapsum reparatus est, ut et dominus mundi esset, et decimum in celis chorum faceret. 886
    CIII.---Quod natura anime ignea et multiplicis efficacie in uiribus suis sit, quibus et Deum cognoscit, et se ipsam intelligit uel regit, et corpus suum sensificat et ad operandum mouet. 886
    CIu.---Quia Deus secundum opera sua siue ad uitam siue ad penam hominem diiudicet, et quod sancta anima corpore exuta Deum, quem nunc impediente corruptione carnis non potest, plene uideat, diemque iudicii ad recipiendam amabilem uestem suam, hoc est idem corpus suum, desideranter exspectet, ut in eo cum angelis contemplatione et laudibus Dei sine fine fruatur. 888
    Cu.---Expositio capituli primi Euangelii secundum Ioannem, ab eo loco ubi scriptum est: »In principio erat uerbum,« usque ad id »plenum gratie et ueritatis.« In qua scilicet expositione tractatur de eternitate uerbi Dei, de creaturis quomodo in arte Creatoris sine ceternitate ipsius erant antequam essent in se ipsis. De creatione angelorum et ultione zeli Dei in apostatas spiritus, de consilio faciendi hominis ad imaginem Dei, et quomodo uis potentie, et lux sapientie, Conditoris in opificio humani corporis resplendeat. De incarnatione Dei et uerbis doctrine, et exemplis iustitie, que mundo edidit. Item de reparatione lapsi hominis et felicitate eius post hanc uitam. 888

PARS SECUNDA.


uISIO QUINTA.
    I.---uisio magne admirationis, in qua et orbis quinque distinctus partibus, sed et dimensiones et qualitates earumdem partium tam lucis et amenitatis quam penarum et tenebrarum horrore referte; duo quoque globi, alter sapphirino colore circumdatus, alter luminosis splendescens radiis cum circumstantiis suis subtili acumine describuntur. 901
    II.---Quia artificis Dei sapientia uel potentia in hoc mirabilis enitescit, quod elementum terre non angulosum, sed rotundum, et quinque non amplius uel minus distinctum partibus certe causa rationis in medio aliorum trium elementorum immobilem suspenderit, quodque hominem instar quinarie diuisionis terre, et in hac uita quinque sensibus ditauerit, et in futura de puluere sepulcri in integrum restituat. 903
    III.---Item de quinque distinctionibus terre, quomodo natiuis mutuo qualitatibus temperentur, et qualiter quinque sensibus homines coaptentur. 903
    Iu.---Quod duarum partium diuisionis terre, australis scilicet et septentrionalis, in tres unaqueque subdiuisiones distincta contemplanti ista appareant, et quomodo hec secundum corpus, et animam, et opera hominis intelligenda sint. 904
    u.---Quod media quoque omnium quinta pars terre quadrata apparens, et triplici etiam ipsa distinctione diuisa,  hinc calore, hinc frigore inhabitabilis, hinc temperata habitabilis reddatur; et quid hic per hec in hominis conuersatione significetur. 905
    uI.---Item de qualitatibus ipsarum quatuor partium, et quibus in locis pene purgandis penitentium animabus hominum collocate sint, alibi leues, alibi graues, alibi acerrime, secundum modos culparum eorum qui examinantur differentes; et quare in mediis earumdem partium finibus non pene, sed monstruosi quidam horrores habeantur. 906
    uII.---Quod iudicia Dei que super terram uel homines ueniunt, de penalibus locis earumdem partium effundantur, quodque contra penas uel tenebras inferni ne mundum occupent, altissimi quidam et durissimi montes oppositi sunt, et in quarum locis partium anime pro suorum qualitate commissorum examinande constituantur. 907
    uIII.---uerba de Apocalypsi Ioannis apostoli ad hoc consona, in quibus per quatuor equos album, rufum, nigrum et pallidum quatuor tempora et qualitates eorum ab exordio usque ad finem mundi significate subtiliter describuntur. 908
    IX.Quod antiquus hostis celestem gloriam quam amisit homini inuidens, de penis eius semper gaudeat, et propterea in eum horror odii, homicidii. Sodomitici criminis et ceterorum uitiorum contaminet ardenter insistat. 910
    X.---Quod per globum rubeum et alas eum utrinque sursum et deorsum ambientes in hac uisione ostenditur zelus Dei quo cum caritate peccata puniuntur, et defensiones eius quibus saluandi proteguntur ostendantur. 911
    XI.---Quod per circulum rubeum in modum arcus circa exteriorem occidentis partem se extendentem, extensio uindicte Dei in eos qui extra integritatem uere fidei et ambitum bonorum operum sunt designetur. 911
    XII.---De edificio supra rotunditatem terre apparente, de platea et stella super eam radiante, et de alio globo et radiis stellarum inter easdem alas micantibus, et de spatiis quibus hec omnia distabant, quomodo ad ciuitatem Dei, que est Ecclesia, et Christum, et ad Spiritum sanctum, et munera eius et ad angelos, quorum custodia sancti muniuntur, referantur. 912
    XIII.---De tenebris exterioribus et penis uel cruciatibus diuersi generis in quibus anime damnatorum cum diabolo et eius sequacibus torquentur, quibus in partibus habeantur, et quod dira inferni tormenta nullus in corpore uiuens comprehendere possit. 912
    XIu.---Quia Deus unica uita in semetipso subsistens a nullo esse acceperit, sed omnibus esse dederit; item de creatione angelorum et de ruina superborum, et de confirmatione beatorum spirituum, et quod diabolus, quamuis in hoc semper laboret, numerum saluandorum destruere non possit. 913
    Xu.---Quia homini in uirtute diuini luminis facto, sed fraude diaboli decepto, Deus uestem de acre creauerit, indutumque a paradiso in exsilium huius mundi ad luendam inobedientie culpam expulerit; et quod in deiectione eiusdem hominis creatura a pristino decore obnubilata sit, et qualiter homo ipse per elementa adiutus uiuat et operetur. 914
    XuI.---Quod hominem a perditione nullus posset eruere; neque deceptorem eius diabolum reuincere nisi solus Deus; et uerba libri Apocalypsis Ioannis apostoli, et quo sensu accipienda sint; de odio et persecutione draconis in mulierem et semen eius, et quomodo a terra adiuta sit. 915
    XuII.---Quia Deus mundum constituens et seipsum glorificauerit, rationali creature ostendendo se omnium creatorem et hominem simul ex subiectione eorum que in mundo sunt magnificauerit; et quomodo secundum litteram intelligendum sit initium libri Genesis ab eo loco quo scriptum est: »In principio creauit Deus celum et terram,« usque ad id: »factumque est uespere et mane dies unos.« 916
    XuIII.---Quia sicut Filius Dei, intemporaliter ex Patre natus, principium est, in quo condita sunt uniuersa, sic idem ipse ex matre uirgine nascens initium sit creationis, uel edificationis Ecclesie, et auctor iustificationis plenarie, ad quam nulla partum iustitia uel legis sacramenta suffecerunt, sed in predicatione uel susceptione baptismi, et Euangelii, et in fide Trinitatis reformata est. 917
    XIX.---uerba Dauid prophete in psalmo primo, et quomodo intelligantur, de Incarnatione Filii Dei et fertilitate fructificationis doctrine eius per omnem mundum. 918
    XX.---Quia id quod scriptum est: »Terra autem erat inanis et uacua, et tenebre erant super faciem abyssi,« de incredulis a bono opere uacuis, et infidelitate tenebrosis per allegoriam intelligatur; et illud quod sequitur:  »Spiritus Domini ferebatur super aquas« in apostolis et populo credente per gratiam Spiritus sancti impletum sit. 919
    XXI.---Item uerba Dauid in psalmo XXuIII prophete, apostoli et doctores consona uoce, et qualiter accipienda sint. 919
    XXII.---Quomodo uerba Dei dicentis, »Fiat lux;« et cetera usque ad id, »Factum est uespere et mane dies unus« in exortu fidei Christiane, et predicatione apostolorum, et diuisione fidelium ab incredulis secundum allegoricum sensum completa sint. 920
    XXIII.---Quomodo hec eadem que de creatione celi et terre, uel de opere primi diei in Genesi scripta sunt, in conuersatione hominis ex diuersis naturis anime et corporis constantis iuxta moralem sensum accipienda sunt. 920
    XXIu.---Quomodo ea que de constitutione firmamenti et diuisione aquarum leguntur ad litteram intelligenda sint et uerba Dauid ex psalmo XuIII ad idem spectantia. 922
    XXu.---Quod secundum allegoriam firmamentum Christus, uel fides Christi, diuisio aquarum firma interpositio eiusdem fidei, qua ab infidelibus fideles diruuntur, uespere et mane in casu uitii et uirtutis ortu accipiatur. 923
    XXuI.---Quia sicut dies secundus sine luminaribus celi fuit, ita et fides absque lucidis operibus nullius laudis sit, et ideo in opere eiusdem diei sicut in operibus ceterorum non est positum, »uidit Deus quod esset bonum.« 924
    XXuII.---Quod secundum moralem sensum firmamentum intelligatur uirtus discretionis, quia fidelis quisque in actiua et contemplatiua uita et corpori necessaria a superfluis, sed et anime salubria a noxiis secernere nouit. 924
    XXuIII.---Testimonium Euangelii, in quo Sponsus fatuis uirginibus dicit: »Nescio uos,« et ad quid hic assumptum et quo sensu accipiendum sit. 925
    XXIX.---Quare etiam iuxta moralitatem opus secundi diei, cum bonum sit, laude bonitatis careat. 926
    XXX.---Quomodo quod scriptum est, »congregentur aque« usque ad id »factum est uespere et mane dies tertius« secundum litteram competenter intelligendum sit. 926
    XXXI.---uerba Dei in libro Isaie prophete dicentis, »Tacui, semper silui, patiens fui, sicut pariens loquar,« et in psalmo secundo loquentis ad Filium, »Ego hodie genui te,« et ad quid hic posita sint, et quomodo intelligantur 928
    XXXII.---Quia id quod Deus uocauit aridam terram, et congregationes aquarum appellauit maria, iuxta diuersos respectus allegorice de Ecclesia accipiatur, que de pluribus populis collecta, et fidei soliditate fundata, a Dauid terra uiuentium, et a Ioanne apostolo in Apocalypsi mare uitreum mistum cum igne nominatur et quo sensu hec eadem testimonia accipi debeant. 928
    XXXIII.---Quod uterus Ecclesie, instar cuiusdam terre, et herbam uirentem in simplicitate fidelium paruulorum, et ligna pomifera in robusta operatione perfectorum modo germinet, et iuxta semen laus fidei in successione credentium usque in finem germinatiua sit, et hoc in die tertio, scilicet in claritate eiusdem fidei. 930
    XXXIu.---Item quomodo ea que eodem tertio die facta narrantur, per historiam in moribus filiorum Ecclesie inueniantur iuxta tropologiam, adiuncto ad hoc competenti testimonio Euangelii, et quo sensu accipi debeat. 931
    XXXu.---Quomodo ad litteram accipiendum sit quod scriptum est: »Dixit Deus: Fiant luminaria in firmamento celi,«---et cetera usque ad id: »et factum est uespere et mane dies quartus.« 933
    XXXuI.---Quid secundum allegoriam firmamentum firmitas Christiane fidei, per duo magna luminaria due potestates, spiritualis in sacerdotibus, et secularis in regibus, per stellas minores qui sub illis sunt, prelati uel iudices designantur; qui omnes positi sunt ut illuminent terram, Ecclesiam per diem et noctem instruendo, spiritales doctrine et exemplorum lumine, et cercendo carnales censura iustitie. 934
    XXXuII.---Item-quia secundum tropologiam per firmamentum discretio rationis, per duo magna luminaria duo precepta caritatis, per stellas recte cogitationes intelligantur, ut per ista quisque fidelis illuminatus sollicite discernat quid honoris et gratie Deo, quid et sue et proximorum necessitati et secundum salutem anime et utilitatem corporis debeat. 935
    XXXuIII.---Quomodo ad litteram intelligendum sit, et quomodo homini coaptetur quod scriptum est: »Producant aque reptile anime uiuentis, et uolatile super terram,«  usque ad id: »Et factum est uespere et mane dies quintus.« 937
    XXXIX.---Quia Deus unicum Filium suum mundo destinauerit, cuius predicatione sublimia celestis conuersationis precepta data sunt, quibus spiritales a carnalibus discernerentur: et uerba Euangelii de relinquendis omnibus cum eleganti expositione ad instructionem euangelice discipline pertinente. 939
    XL. Item uerba Euangelii de multis mansionihus que in domo Patris sunt, et de duplici genere filiorum Ecclesie, spiritalium scilicet et secularium. 940
    XLI.---Quod benedictio piscibus et auibus ad incrementum a Deo data in spiritali generatione baptizatorum, et in fecunditate uirtutum cuiusque fidelis impleatur, et cur ista quinto diei ascribantur. 941
    XLII.---Qualiter ea que opere quinti diei et benedictione Dei super idem opus suum data ad instructionem mortalitatis referri debeant, adhibito testimonio Isaie prophete dicentis: »Qui sunt isti qui ut nubes uolant et quasi columbe ad fenestras suas,« et quomodo hoc quoque intelligendum sit. 942
    XLIII.---Quomodo historia que de opere sexti diei in productione iumentorum et reptilium terre et formatione hominis scripta est, ad litteram intelligenda sit, et quod homo secundum corpus ad imaginem humanitatis Filii Dei, quam ab eterno ex uirgine assumpturum presciuerat, et secundum animam per scientiam uel imitationem boni ad similitudinem diuinitatis factus sit. 944
    XLIu.---Quomodo iuxta allegoriam per uerbum Dei loquentis per apostolos de terra Ecclesie in fide catholica iumenta, et reptilia, et bestie, homo quoque qui cunctis preesse deberet secundum differentias etatum, intellectuum, uel graduum in Ecclesia uiuentium, et illa producta, et iste formatus, et in quo uel ad quid crescere et multiplicari intelligatur. 947
    XLu.---De diuersitate uictualium homini et iumentis in Genesi concessorum, qualiter modo spiritualiter in Ecclesia secundum distributionem uel perceptionem spiritualis alimonie, quod est uerbum Dei, teneatur; et quomodo appositum Christi testimonium dicentis: »Meus cibus est ut faciam uoluntatem Patris mei;« sed et hoc quod scriptum est: »Et factum est uespere et mane dies sextus,« accipiendum sit. 950
    XLuI.---Repetitio omnium que de opere sexti diei scripta sunt in Genesi, quomodo secundum moralitatem intelligi uel teneri debeant, et appositio duorum testimoniorum Psalmi et Euangelii, et quo sensu ipsa quoque accipienda sint. 951
    XLuII.---De perfectione celi et terre, et omni ornatu eorum, et completione operum Dei, que septimo diei ascribitur, et de sanctificatione eiusdem diei, et de requie ipsius Dei quomodo ad litteram intelligenda sint. 953
    XLuIII.---Qualiter hec secundum allegoriam per incarnationem Filii Dei et predicationem Euangelii et operationem sancti Spiritus compleantur in filiis Ecclesie, et subiectis fidei Christiane. 953
    XLIX.---Item quomodo hec eadem iuxta tropologiam in profectu et perfectione uniuscuiusque fidelis consummentur. 954

PARS TERTIA.


uISIO SEXTA.
    I.---Mystica uisio de edificio in modum ciuitatis ostenso, de monte quoque et speculo in illo resplendente, de nube superius candidi, inferius nigra, et ceteris in eadem uisione apparentibus. 955
    II.---De prescientia et predestinatione et ordinatione Dei ab eterno omnia prenoscentis, et in tempore cuncta creantis, et opera rationalis creature districto iudicio examinantis. 956
    III.---Quod scientia Dei multa incognita et secreta in se habens, ostensionem mirabilium suorum secundum placitum suum producat, et quid significet trimoda angelorum qualitas in hac uisione apparentium. 957
    Iu.---De spiritu Dei zelum suum per beatos angelos ad repellendam et comprimendam presumptionem reproborum angelorum excitante, et de symphonia bonorum angelorum infatigabili, et ultra hominum intellectum inestimabili et semper noua admiratione Deum laudantium. 958
    u.---Quod aliqua pars beatorum spirituum arcana in celo manens, et uultui sui Creatoris semper assistens, raro ad exteriora mittatur, aliqua uero que angelorum nomine censetur, ad diuersa officia semper exiens, cum necesse est, hominibus appareat; et quod omnis rationalis creatura non suam, sed Creatoris gloriam semper debeat querere. 959
    uI.---uerba Psalmiste ex psalmo XCII ad idem spectantia,  et quo sensu intelligenda sint. 960

uISIO SEPTIMA.
    I.---uisio mystica de lapide marmoreo instar montis in orientali parte edificii premonstrate ciuitatis consistente; de innumera quoque multitudine hominum tam in orientali, quam in australi plaga eiusdem edificii apparentium; sed et de forma et habitu mirabili duarum imaginum iuxta angulum orientalem, constitutarum. 961
    II.---Quia Deus omnipotens, nulla sibi mutabilitate diuersus, iusto iudicio superbientes angelos damnauerit, et pia miseratione decepto homini subueniens, multis et miris in ueteri Testamento future salutis eius nuntiis premissis, in Nouo demum Testamento per plurimo miracula liberationem eius compleuerit; et quod prophetia ad instructionem et correctionem diuinitus data, nulli nunquam mundi etati defuerit uel defutura sit. 962
    III.---uerba Dauid ex primo uersu psalmi XLIu, id est, »Eructauit cor meum uerbum bonum,« ad idem et ad utramque Christi generationem pertinentia, et quomodo intelligenda sint. 963
    Iu.---Quia prior duarum imaginum in orientali fine ostensi edificii consistentium, tota fere ferino habitu apparens, tempus quod ante diluuium fuit significet, in quo homines sine lege et cognitione ueri Dei crudeli et magis bestiali quam humano ritu uiuebant. 964
    u.---De fortitudine, crudelitate et impuris moribus hominum ante diluuium, et quomodo arte diaboli preter paucos a cultu Dei recesserunt. 964
    uI.---Quia Deus iniquitates et crimina hominum eui illius non sufferens, omne genus humanum et cuncta uiuentia excerptis his que in arca concluserat aquis diluuii exterminauerit; et de mutatione solis, lune, siderum et terre ab eis qualitatibus quas ante diluuium habuerant; et quod in fine mundi tanta terram profunditate ignis consumpturus sit quanta altitudine aquarum infusione penetrata est. 965
    uII.---Quia ex mutatione elementorum uires quoque hominum post diluuium imminute sint, et de correctione eorum ad tempus terrore eiusdem iudicii perterritorum, et de arcu tunc primum pro federe uel signum inter Deum et homines posito. 966
    uIII.---Quod altera imago tempus illud quod post diluuium sub lege fuit designet, et uarietates diuersi habitus eius, distinctiones temporum ab ipso diluuio usque ad aduentum Domini, uel finem seculi, et qualitates morum hominum qui in eis sunt uel futuri sunt significent. 967
    IX.---De significationibus hostiarum et circumcisionis et legis que per prophetiam in Patribus incarnandum Dei Filium precesserunt, et de predicatione prophetarum, et quod homo saluari non posset nisi uerbum caro fieret, et de suggestionibus diaboli, quibus homines illudendo decipit, et de modis subuentionum quibus semper Deus resistit. 968
    X.---De innumerabili multitudine fidelium diuersis modis in hac uita tam in exercitiis quam in mortificatione uitiorum pro honore Dei et sua salute uiriliter obcertantium et diuersa pro meritis premia munere Dei percipientium. 971
    XI.---uerba Dauid ex psalmo LXII ad idem pertinentia, et quo sensu accipit debeant. 972
    XII.---Quia per uerbum sine initio ex Patre ortum omnia creata, et per idem uerbum in uirgine carnem factum, homo redemptus sit. 973
    XIII---uerba Dauid ex psalmo CIII ad hoc ipsum spectantia, et quomodo intelligenda sint. 974
    XIu.---Quia Filius Dei in his que per carnem gessit uel pertulit, uniuersa que et ante legem et in lege de ipso uel typicis factis significata, uel mysticis uerbis prenuntiata sunt, compleuerit; et quod post ascensionem suam instar duodecim uentorum seu duodecim signorum celi, misso Spiritu duodecim apostolos roborans, et per predicationem eorum mundum illustrans omnia in melius conuertit. 975
    Xu.---uerba Christi in Euangelio de potestate a Patre sibi tradita loquentis et quomodo intelligenda sint. 977
    XuI.---Quia prophetarum uerba ante Incarnationem Domini obscura et ignota intelligi non poterant; sed Christus secundum ea uiuens in mundo, et hec adimplens intelligibilia reddiderit, et quod per aquam baptismi et originale et actualia peccata in fide Trinitatis abluantur 977
    XuII.---uerba Dauid ex psalmo CIII, et de his qui in baptismo per fidelitatem remissionem delictorum non percipiunt, et de his qui in eo per fidem mundantur. 978

uISIO OCTAuA.
    I.---uisio breuis de tribus imaginibus, et descriptio status uel habitus earum, et de ordinibus sanctorum coram eis apparentibus. 979
     II.---uerba prime imaginis, uirtutis scilicet caritatis, magnificentiam operum suorum in angelis et hominibus, et in doctrina prophetarum et apostolorum enarrantis, et excellentiam uirtutum sapientie et humilitatis summa laude extollentis. 979
    III.---Quod quecunque Deus operatus est in caritate, humilitate et pace perfecerit, et expositio prescripte uisionis sub imaginibus harum trium uirtutum ostense. 981
    Iu.---uerba Dauid ex psalmo XLIu Ecclesiam uario uirtutum cultu decoratam commendantia. 983

uISIO NONA.
    I.---uisio de duabus imaginibus mirabili claritate fulgentibus, et descriptio habitus earum; et de tenebris totam occidentalem edificii plagam occupantibus et de igne cum sulphure et aliis tenebris usque ad medium septentrionalis plage se incuruante. 983
    II.---Quia prima duarum imaginum sapientiam insinuet, et multifaria pulchritudo habitus eius uniuersa creature genera quam Deus in diuersis rerum naturis et speciebus condidit significet. 984
    III.---Quod altera imaginum omnipotentem Deum designet, et quid claritas in loco capitis, quid hominis caput in medio uentris eius apparens, quid etiam pedes eius similitudinem pedum leonis habentes exprimant. 985
    Iu.---Quomodo sex alis eedem imago circumamicta apparuerit, et quid figurent eedem ale. 986
    u.---Quid significet quod hec eadem imago toto corpore pennulis piscium et non pennis uolucrum uelata uidetur; et quod Dei Filius, diabolo nesciente, mundum per carnem intrauerit, et ad quid Pater illum tantas passiones sustinere uoluerit. 987
    uI.---De quinque speculis in diuersis locis duarum mediarum alarum eiusdem imaginis apparentibus, quid designent, et quomodo scriptura que in eis ostensa est intelligenda sit. 989
    uII.---uerba Dei in Exodo loquentis ad Moysen; »Ostendam tibi omne bonum,« et quomodo de incarnationis Dominice mysterio accipienda sint. 990
    uIII---Item uerba Dauid ex psalmo XCII, ubi loquitur: »Mirabiles elationes maris, mirabilis in altis Dominus,« et quomodo intelligi debeat. 991
    IX---Item uerba eiusdem ex eodem psalmo ubi dicit: »Etenim firmauit orbem terre qui non commouebitur.« 992
    X---Quia in eo quod prescripta imago dorsum ad aquilonem uerterat hoc designetur quod Deus consilium Incarnationis Filii sui et redemptionis humane a diabolo et omnibus spiritibus malignis absconderit. 992
    XI.---uerba Dauid ex psalmo CI, ubi scriptum est: »Dominus in celo parauit sedem suam,« et quo sensu accipienda sint, et breuis recapitulatio de Incarnatione. 994
    XII.---Item uerba eiusdem ex psalmo LXXI ubi legitur: »Descendit sicut pluuia in uellus,« et quod hoc quoque ad Incarnationem Domini referendum sit. 994
    XIII---Quia tenebre ad occidentalem plagam uise itemque ignis cum sulphure aliisque densioribus tenebris ad septentrionalem prescripti edificii partem ostensus, ubi in exteriori mundo penalia loca sint, in quibus peccatorum anime crucientur, demonstrent, et etiam interiorem eorumdem peccatorum cecitatem, qua per infidelitatem obscurantur significet. 995
    XIu.---Quia Deus omnia per sapientiam ad confutandam diaboli malitiam fecerit, et ut cum sit inuisibilis ab homine per fidem intelligeretur, et per opus suum cognosceretur; et quid ordinationem totius operis sui ante euum in se ipso habuerit quod temporaliter condidit, in hoc quoque hominem secundum se constituens ut prius in se cogitando disponeret, quidquid postmodum operando exerceret. 996

uISIO DECIMA.
    I.---uisio extrema, in qua rota multe amplitudinis ostensa, qualis esset diligenter describitur; iterumque imago caritatis sub alio schemate conspicitur. 997
    II.---Quia Deus uere unus dici non posset si sibi similem ex natura haberet, et quod premonstrata rote qualitas ipsum Deum initio et fine carentem ad omnia bona paratum ostendat, et quomodo tota eiusdem rote descriptio ad eternitatem uel potestatem Dei seu animarum salutem referatur. 998
    III.---Quare uirtus caritatis alio in hac quam in superiori uisione cultu adornata conspiciatur. 1000
    Iu.---De tabula instar crystalli perlucida ante imaginem caritatis apparente, et quid significet quod, ipsa imagine eamdem tabulam inspiciente, linea sessionis eius mouetur; et breuis repetitio de creatione celi, terre, angelorum et hominis. 1001
     u.---De ultione Dei in transgressores naturalis legis per aquam diluuii, et diuerso statu temporum ab initio usque ad incarnationem Domini. 1002
    uI.---uerba Pauli de plenitudine temporis in quo misit Deus Filium suum factum ex muliere, qui et in aduentu suo mystica dicta uel facta ueterum implendo absoluit et doctrina sua et predicatione apostolorum uel magistrorum Ecclesie mundum illustrans omnia in melius conuertit. 1003
    uII.---Quod tempora ista a pristina apostolice discipline fortitudine quasi in muliebrem debilitatem deficiant, et uniuersa tam in elementorum conturbatione quam in morum deprauatione in deterius obeant. 1005
    uIII.---uerba quedam arcana Filii ad Patrem interpellantis eum pro uexatione quam in corpore suo, quod est Ecclesia, a quibusdam membris suis deserentibus iustitiam sustinet, et pro completione numeri electorum ab eterno dispositi, et quomodo eadem uerba intelligenda sint secundum diuersas qualitates temporum ab exordio mundi usque in presens. 1005
    IX.---Mystica descriptio quomodo apostoli iustitiam, quam a Domino per mundum predicandam susceperant, et secundum diuersitatem naturalium morum suorum, et secundum distributionem gratiarum celitus sibi infusarum multiplici uestitu glorie decorauerunt; et de excellentia doctrine Pauli apostoli, et quare sublimitate reuelationum eleuatus est pondere infirmitatis depressus sit. 1007
    X.---Breuis superiorum repetitio; quomodo in diebus istis uirilem fortitudinem non habentibus omnia ecclesiastica instituta in deterius concidant, et testimonium Psalmiste ubi dicit: »Iustus es, Domine,« et ad quid appositum et qualiter intelligendum sit. 1012
    XI.---Querimonia siue clamor iustitie ad Deum iudicem aduersus sceleratos et impios, et diuersis criminibus contaminatos, qui antiquis Patrum institutionibus repudiantes, ornamentis glorie sue eam despoliando destituunt. 1013
    XII.---Quia Deus ista iustitie detrimenta in indeficienti lumine claritatis sue considerans, quamuis peccata hominum propter penitentiam dissimulet, obliuioni non tradat, et uerba ipsius super hoc idem. 1014
    XIII.Testimonium de Apocalypsi Ioannis apostoli ad ista competens, et quo sensu accipienda sint. 1015
    XIu.---Item querimonia Filii ad Patrem pro tribulatione quam in corpore suo patitur ab his qui per malitiam contra eum calcitrant, et pro paruulis qui uanitatem amplectendo a bono deficiunt; et quod angeli licet ex immensa claritate refulgeant, sanctorum tamen opera hominum quasi speculum laudis approbando inspiciant. 1016
    Xu.---Quod iustitia et morum honestas et dignitas uirtutum a diebus diluuii usque ad aduentum Domini per prophetas roborate, et deinde per apostolos et doctores in Ecclesia longo tempore refulgentes, sed modo deprauate post dies istos qui ex iniustitia torpent, iterum ante finem post multas tribulationes in hominibus reformabuntur. 1016
    XuI.---Quia supernus iudex querimoniam iustitie interim suspiciens, uindictam suam super preuaricatores equitatis, et maxime super iniquos Ecclesie prelatos per multa incommodorum iudicia inducet, donec debita examinatione purgati per penitentiam resipiscant, et sic ordo quisque in rectitudine restitutus ad honorem dignitatis sue reuertetur. 1017
    XuII.---Quod ultione Dei per correctionem preuaricatorum sedata, ordinatio iustitie et pacis tranquillitas ante seculum sicut et ante primum Domini aduentum resplendeant, Iudeorum etiam aliqua parte conuersa et gaudente, et illum aduenisse fatente quem modo negant. 1019
    XuIII.---uerba Isaie prophete primum Domini aduentum testificantia, que in seculo maxime complebuntur per illuminationem Iudeorum, qui scandalo Christi obcecati in passione ipsius a uiriditate fidei et bonorum operum exaruerant. 1021
    XIX.---uerba eiusdem Christi Domini, que, dum ad mortem duceretur, de uiridi et arido ligno lamentantibus se respondit, et quomodo intelligi debeant. 1021
    XX.---Quanti diuersis gaudiis in Ecclesia propter recuperatum iustitie statum, et temporalium rerum copia et spiritualium bonorum abundantia in diebus penultimis per aliquantum temporis perfruentur, ea Iudeorum et hereticorum parte qui in malo perstiterunt de proximo Antichristi aduentu perniciosa presumptione exultante. 1022
    XXI.---Quod eamdem pacis quietem et fructuum redundantiam hominibus sibi et non Deo tribuentibus et circa religionem denuo torpore incipientibus iterum tante  subsequentur tribulationes quante nunquam ante in mundo efferbuerunt. 1023
    XXII.---uerba Dauid ex psalmo XXI in persona Christi et Ecclesie persecutiones iniquorum denuntiantis, et quomodo intelligenda sint. 1024
    XXIII.---Item interpellatio Filii ad Patrem pro liberatione corporis sui, quod est Ecclesia. 1024
    XXIu.---Quia tunc temporis Christiano populo in penitentiam redacto, et multis afflictionibus pro peccatis suis macerato, gratia eis diuina per multa miracula, sicut et antiquo populo suo fecit subueniet, et hostibus subactis plurimam paganorum multitudinem fidei sue adiiciet. 1025
    XXu.---Quod in diebus illis Romanis imperatoribus a pristina fortitudine decidentibus imperium in manibus eorum paulatim decrescet et deficiet, et etiam insula apostolici honoris diuidetur, et alii aliis magistri uel archiepiscopi in diuersis locis superponentur. 1026
    XXuI.---Quod iterum tunc temporis iniquitate repressa, et iustitia reualescente, disciplina honestatis, et antiquarum iura consuetudinum repullulabunt et obseruabuntur, et prophete multi erunt, et occulta Scripturarum sapientibus patebunt, plurimis interim heresibus passim ebullientibus, que Antichristi uicinum denuntient aduentum. 1027
    XXuII.---De qualitate iudiciorum diuine potestatis circa finem mundi manifestandorum, et quia tunc plurima pars hominum sinceritatem catholice fidei deserens ad filium perditionis conuertetur. 1027
    XXuIII.---De conceptione et ortu Antichristi, et quod ab exordio diabolico spiritu repletus, et in abditis locis occultatus et nutritus, omnibus magicis artibus usque ad uirilem etatem imbuetur; et quanta in diebus illis rerum uel temporum in mundo, uel in Ecclesia perturbatio et incertitudo futura sit. 1028
    XXIX.---Testimonia Epistole Pauli ad Thessalonicenses finem mundi et aduentum et opera et iudicium Antichristi denuntiantia, et quomodo intelligi debeant. 1029
    XXX.---Quod antiquus hostis, qui primum hominem seducendo deuicit, et per hominem Christum reuictus per alium hominem iterum se putans posse uincere Antichristum iusta Dei permissione totam malignitatem suam fundet, ut ad impugnandam fidem catholicam et doctrinam Christi destruendam innitatur. 1030
    XXXI.---Quare Antichristus homo peccati et filius perditionis ab Apostolo uocetur, et testimonium ex Apocalypsi Ioannis ad hoc competens, et quomodo intelligendum sit, et quod diabolus et in ueteri et in Nouo Testamento sectatores habuerit, alios per idola, alios per hereticos decipiens. 1031
    XXXII.---De signis uel portentis et tempestatibus quas per magicas artes facturus est, et quomodo mori et resurgere se simulans quamdam scripturam fallacia diaboli inuenta in frontibus sequentium se describi faciet, qua decepti ulterius ab eo diuelli et separari non poterunt. 1032
    XXXIII.---Promissio Dei de restitutione Enoch et Elie, et quomodo interim cum eis agatur, et qualiter cum restituti fuerint se in aduersis inter homines habebunt, et quanta aduersus Antichristum predicationis et miraculorum potestate enitescent, a quo tamen martyrizati cum innumeris aliis e mundo migrabunt, et beatorum numerus martyrum ad plenitudinem debite perfectionis perducetur. 1033
    XXXIu.---Item interpellatio Filii ad Patrem in ostentione uulnerum suorum ipsis hominibus ut eis parcat commendantis, et eosdem homines ut genua sua patri flectant, quod ipsorum misereatur exhortantis. 1034
    XXXu.---Quod Enoch et Elia in oculis omnium a morte suscitatis et ad nubes sublatis et resurrectio mortuorum omnimodis confirmabitur, et antiquus serpens per filium perditionis aduersus Deum et sanctos in maximum furorem excitabitur. 1035
    XXXuI.---Quod illo iniquus in presumptione sua reuelatus dum multitudine populi adstante et audiente superioribus elementis preceperit, ut eum in celum euntem suspiciant iuxta testimonium Apostoli a spiritu oris Domini Iesu interficietur, et quod hec uidentes ad ueram fidem relicto errore conuertentur, et sic tota diaboli elatio subruetur. 1035
    XXXuII.---Quia post ruinam Antichristi gloria Filii Dei amplificabitur, et omnes credentes in eum humili uoce laudabunt eam, et testimonium ex Apocalypsi Ioannis ad ista competens, et quo sensu intelligendum sit. 1036
    XXXuIII.---Epilogus libri ipsius, in quo pro opere suo, scilicet pro reparatione hominis Deo laus celesti uoce exsoluitur, et opusculum istud cum auctore suo eidem Deo et fidelibus eius studiose commendatur. 1037
    SOLUTIONES TRIGINTA OCTO QUAESTIONUM, petente  Wiberto monacho Gemblacensi per S. Hildegardem ad ipsum transmisse. 1037

EXPLANATIO REGULAE S. BENEDICTI.
    Congregatio Hunniensis cenobii Hildegardi petunt interpretationem regule S. Benedicti. 1053
    Regula S. Benedicti iuxta S. Hildegardem explicata. 1055
    EXPLANATIO SYMBOLI S. ATHANASII iuxta S. Hildegardem ad congregationem sororum suarum. 1065
    uITA SANCTI RUPERTI. 1081
    Monitum.
    Incipit uita.
    CAP. I.---B. Berthe coniugium et uiduitas. S. Ruperti pia pueritia: affectus erga pauperes. 1083
    CAP. II.---Peregrinatio Romana. Deliberatio de statu uite 1087
    Testimonium authenticum de aliquibus reliquiis translatis 1091

uITA SANCTI DISIBODI.
    Monitum. 1093
    Incipit uita.
    CAP. I.---Sancti genus, parentes a tyrannis expulsi, profectus in litteris, electio in episcopum, abdicatio et recessus e patria. 1095
    CAP. II.---Peregrinatio in Germaniam, populi ad Rhenum institutio, uita solitaria et austera in monte, initia monasterii et miracula. 1100
    CAP. III.---Subditorum erga Sanctum ueneratio, cenobii incrementa, uaticinium de secutura eius destructione, obitus, odoris fragrantia, sepultura, et post eam curationes uarie. 1106
    CAP. Iu.---Monachorum dispersio, reditus: sacri corporis per S. Bonifacium translatio; ruina monasterii eiusdemque casus et uicissitudines. 1110

PHYSICA, SIuE SUBTILITATUM DIuERSARUM NATURARUM CREATURARUM LIBRI NOuEM.
    Prolegomena et adnotationes doctoris F. A. Reuss. 1117

LIBER PRIMUS.---De plantis.
    Prefatio. 1125
    Capitula libri primi. 1127
    CAP. I De Tritico. Triticum uulgare, 1129.---II. De Siligine. Secale cereale. 1130.---III. De Auena. Auena satiua. 1130.---Iu. De Hordeo. Hordeum uulgare 1131.---u. De Spelta. Triticum spelta, 1131.---uI. De Pisa. Pisum satiuum, 1131.---uII. De Faba. uicia faba, 1131.---uIII. De Lente. Eruum lens, 1132.---IX. De Hirs. Panicum miliaceum, 1133.---X. De uenich. Panicum Italicum, 1133.---XI. De Hanst. Cannabus satiua, 1133.---XII. De Ratde. Nigella satiua, 1133.---XIII. De Galgan. Alpinia Galania, 1134.---XIu. De Zituar. Amomum zedoaria, 1135.---Xu. De Ingeber. Amomum zingiber, 1135,---XuI. De Pipere. Piper longum et nigrum, 1137.---XuII. De Kumel. Cuminum uel Cyminum, 1138.---XuIII. De Bertram Anthemis pyrethrum, 1138.---XIX. De Liquiricio. Glycyrrhiza glabra, 1138.---XX. De Cynamomo. Laurus cinnamomum, 1139.---XXI. De Nuce muscata. Myristica moschata, 1139.---XXII. De Rosa. Rosa centifolia, 1139.---XXIII. De Lilio. Lilium candidum, 1140.---XXIu. De Psillio. Plantago psillium, 1140.---XXu De Spica. Lauendula spica, 1140.---XXuI. De Cubebo. Piper cubeba, 1141.---XXuII. De Gariofiles. Eugenia caryophillata. 1141.---XXuIII. De Christiana. Helleborus niger, 1141.---XXIX. De Lunckuurez. Pulmonaria officinalis, 1141.---XXX. De Hirtzunge. Asplenium scolopendrium, 1142---XXXI. De Gentiana. Gentiana lutea. 1142.---XXXII. De Quenula. Thymus serpillum, 1142,---XXXIII. De Andron. Marrubium uulgare, 1142.---XXXIu. De Hirtzwam, 1143.---XXXu. De Lauendula. Lauendula uera, 1143.---XXXuI. De Fenugreco. Trigonella fenum Grecum, 1143.---XXXuII. De Sysemera, 1143.---XXXuIII. De Pesffrkrut, 1144.---XXXIX De Scherling. Cicuta uirosa, uel Conium maculatum, 1144.---XL. De Ganphora. Dryobalanops camphora, 1145.---XLI.---De Amphora. Rumer acetosus, 1145.---XLII. De Huszwurtz. Semperuiuum tectorum. 1445.---XLIII. De Stichwurtz, 1146.---XLIu. De Wuntwurtz, 1146.---XLu. De Sanicula. Sanicula Europea. 1146.---XLuI. De De Hyelbeubt, 1147.---XLuII. De Farn. Aspidium Filix, 1147.---XLuIII. De Haselwurtz. Asarum Europeum, 1148.---XLIX. De Herba Aaron. Aaron maculatum, 1148.---L. De Humela, 1149.---LI. De Wulfesmilch Euphorbia esula, 1149.---LII. De Dolone. 1149.---LIII.---De Dauwurtz, 1150---LIu. De Bracwurtz, 1150.---Lu. De Funst blat. Potentilla spec., 1150.---LuI. De Mandragora. Atropa Mandragora, 1151.---LuII. De Winda. Conuoluulus aruensis et sepium, 1152.---LuIII.  De Boberella, 1152.---LIX. De Binsuga. Lamiun. album, 1153.---LX. De Sunnewirbel. Cichoreum Intybus, 1153.---LXI. De Hoppho. Humulus lupulus, 1153.---LXII De Lilim, 1153.---LXIII. De Selba. Saluia officinalis 1154.---LXIu. De Rutha. Rutha graueolens, 1155.---LXu. De Hyssopo. Hyssopus officinalis, 1156.---LXuI De Feniculo. Anethum Feniculum, 1156.---LXuII. De Dille. Anethum graueolena, 1158.---LXuIII. De Petroselino. Apium Petroselinum, 1158.---LXIX. De Apio Apium graueolens, 1159.---LXX. De Kirbele. Scandix Cerefolium, 1160,---LXXI. De Pungo. ueronica Baccabunga, 1160.---LXXII. De Crasso. Lepidum Satiuum, 1160.---LXXIII. De Burncrasse. Nasturtium aquaticum, 1161.---LXXIu. De Burtel. Portulaca satiua, 1161.---LXXu. De Bachmyncza. Mentha aquatica, 1161.---LXXuI De Myncza maiori. Mentha siluestris, 1161,---LXXuII. De Myncza minori. Mentha aruensis, 1161.---LXXuIII. De Rossemyncza. Mentha crispa, 1161.---LXXIX. De Allio. Allium satiuum, 1162.---LXXX. De Alslanch. Allium ascalonicum, 1162.---LXXXI. De Porro. Allium porrum, 1162.---LXXXII. De Lauch Allium fistulosum, 1163.---LXXXIII. De Unlauch. Allium cepa. 1163.---LXXXIu. De Kole. Brassica oleracea, 1163.---LXXXu. De Wiszgras, 1164.---LXXXuI. De Stutgras, 1164.---LXXXuII. De Kurbesa. Cucurbita lagenaria, 1164.---LXXXuIII. De Ruba. Brassica rapa, 1164.---LXXXIX. De Retich. Raphanus satiuus, 1164.---XC. De Latich. Lactuca satiua, 1165. XCI.---De Lactuca agresti. Lactuca uirosa, 1165.---XCII. De Wilde Latich, 1165.---XCIII. De Herba Senfl. Sinapis aruensis, 1166.---XCIu. De Sinape. Sinapis alba et nigra, 1166.---XCu. De Alant. Inula Helenium, 1167.---XCuI. De Papauere. Papauer somniferum, 1167.---XCuII. De Babela, 1167.---XCuIII. De Cletta. Bardana Lappa, 1167.---XCIX. De Distel. Carduus benedictus et Eryngium campestre, 1168.---C. De Urtica. Urtica dioica et urens, 1168.---CI. De Plantagine. Plantago maior, media et lanceolata, 1169.---CII. De Menna, 1170.---CIII. De uiola. uiola odorata, 1170.---CIu. De Melda. Atriplex hortensis, 1170.---Cu. De Gunderebe. Glechoma hederaceum, 1171.---CuI. De Stagwurtz. Artemisia Abrotanum, 1171.---CuII. De Biboz. Artemisia uulgaris, 1171.---CuIII. De Cle. Trifolium pratense, 1172.---CIX. De Wermuda. Artemisia Absinthium, 1172.---CX. De Bilsa. Hyoscyanus niger, 1173.---CXI De Reynfan. Tanacetum uulgare, 1174.---CXII. De Dost. Origanum uulgare, 1175.---CXIII. De Garwa. Achillea Millelfolium, 1175.---CXIu. De Agrimonia. Agrimonia Eupatoria, 1176.---CXu. De Dictamno. Dictamnus albus, 1177.---CXuI. De Metra, 1177.---CXuII. De Musore. Hierarium Pilosella, 1177.---CXuIII. De Swertula. Gladiolus communis, 1177.---CAP. CXIX. De Merredich, 1178.---CXX. De Hatich. Sambucus Ebulus, 1179.---CXXI. De Nachtschade. Solanum nigrum, 1179.---CXXII. De Ringula. Calendula officinalis, 1179.---CXXIII. De Wullena. uerbascum thapsus, 1180.---CXXIu. De Gamandrea. Teucrium Chamedris, 1180.---CXXu. De Centaurea. Centaurea Cyanus, 1180.---CXXuI. De Poleya. Mentha Pulegium, 1181.---CXXuII. De Beonia. Peonia officinalis, 1181.---CXXuIII. De Bathenia, 1182.---CXXIX. De Sichterwurtz nigra. Rumex acutus, 1183.---CXXX. De Sichterwurtz alba, 1183.---CXXXI. De Bibenella. Pimpinella saxifraga, 1184.---CXXXII. De Agleya. Aquilegia uulgaris, 1184.---CXXXIII. De Springwurtz. Euphorbia Lathyris, 1184.---CXXXIu. De Frideles. Myosotis scorpioidea, 1184.---CXXXu. De Berlburcz. Athamanta Meum, 1184,---CXXXuI. De Stembrecha. Asplenium Ruta mararia, 1185.---CXXXuII. De Ugera, 1185.---CXXXuIII. De Grintwutz, 1185.---CXXXIX. De Lubestuckel. Ligusticum leuisticum, 1186.---CXL. De Ebich. Hedera helix. 1186.---CXLI. De Ybischa Althea officinalis. 1187.---CXLII. De Denemarcha. ualeriana officinalis, 1187.---CXLIII. De Nebetta. Nepeta cataria, 1187.---CXLIu. De Cranchsnabel. Erudium cicutarium, 1188.---CXLu. De Consolida. Simphitum officinale, 1188.---CXLuI. De Byuerwurtz, 1188.---CXLuII. De Grensing, 1189.---CXLuIII. De Morkrut. Parnassia palustris, 1189.---CXLIX. De Gensekrut. Potentilla anserina, 1189.---CL. Linsamo. Linum usitatissimum, 1189.---CLI. De Hunsdarm. Alsine medica, 1189.---CLII De Nyesewurtz. Helleborus niger, 1190.---CLIII. De Herba Gicht, 1190.---CLIu. De Ysena. uerbena officinalis, 1190.---CLu De Satereia. Satureia hortensis, 1190.---CLuI. De Wolfesgelegena. Arnica montana, 1190.---CLuII. De Syme. Stellaria media, 1191.---CLuIII. De Iunco, 1191.---CLIX. De Meygilana, 1191.---CLX. De Dornelia. Potentilla tormentilla, 1191.---CLXI. De Scharleya. Saluia Sclarea, 1191,---CLXII. De Storksnabel. Geranium pratense  1191,---CLXIII. De Benedicta. Geumurbanum, 1192.---CLXIu. De Risza, 1192.---CLXu. De Musetha, 1192.---CLXuI. De Birckwurtz, 1192---CLXuII. De Astrencia. Astrantia Ostruthium, 1192.---CLXuIII. De Ertpeffer. Polygonum hydropiper, 1193.---CLXIX. De Brema. Rubus cesius et fructicosus, 1193.---CLXX. De Erperis. Fragaria uesca, 1194---CLXXI. De Walt Beris. uaccillum Myrtillus, 1194.---CLXXII. De Fungis, 1194.---CLXXIII. De Wichwurtz, 1196.---CLXXIu. De Ale, 1196.---CLXXu. De Thure, 1196.---CLXXuI De Myrrha, 1197.---CLXXuII. De Balsamone, 1197.---CLXXuIII. De Melle, 1197.---CLXXIX. De Zucker, 1197.---CLXXX. De Lacte, 1198.---CLXXXI. De Butyro, 1198.---CLXXXII. De Sale, 1198.---CLXXXIII. De Aceto, 1199.---CLXXXIu. De Meranda, 1200.---CLXXXu. De Ouis, 1200.---CLXXXuI. De Pice, 1201.---CLXXXuII De Hartz, 1201---CLXXXuIII. De Sulphure, 1201.---CLXXXIX. De uigbona. Lupinus albus, 1201.---CXC. De Kicher. Cicer arietinum, 1201.---CXCI. De Wisela. Eruum Eruilia, 1201.---CXCII. De Wichim. uicia satiua, 1201.---CXCIII. De Milio. Panicum miliaceum, 1202.---CXCIu. De semine Lini, 1202---CXCu. De Balsamita. Tanacetum Balsamita, 1202.---CXCuI. De Stutgras, 1203.---CXCuII. De Stur, 1203.---CXCuIII. De Lactuca agresti, 1204.---CXCIX. De Gerla. Sium sisarum. 1204.---CC. De Pastinaca, Pastinaca satiua, 1204.---CCI. De Borith, 1204.---CCII. De Spica, 1204.---CCIII. De Semperuiua, 1204.---CCIu. De Brionia, 1204.---CCu. De Polypodio. Polypodium uulgare, 1205.---CCuI. De uehedistel, 1205.---CCuII. De Ficaria. Ficaria uerna, 1205.---CCuIII. De Weyt, 1205.---CCIX. De Hymelsloszel. Primula officinalis, 1295.---CCX. De Hufflatta maiori. Tussilago Petasites, 1206.---CCXI. De Hufflatta minori. Tussilago Farfara, 1206.---CCXII. De Asaro, 1206.---CCXIII. De Hirceswurtz, 1207.---CCXIu. De Scampina, 1207.---CCXu. De Nimphia, 1208.---CCXuI. De Caczenzazel. Hippuris uulgaris, 1208.---CCXuII. De Zugelnich, 1208.---CCXuIII De Psaffo, 1208.---CCXIX. De herba in qua Rifelbere crescunt, 1208.---CCXX. De Merlinsen, 1208.---CCXXI. De Dubelkolbe, 1208.---CCXXII. De Hartenaulbe, 1208.---CCXXIII. De Thymo. Thymus uulgaris, 1208.---CCXXIu. De Ale, 1209.---CCXXu. De Plionia, 1210.---CCXXuI. De Rasela, 1210.---CCXXuII. De Dorth, 1210.---CCXXuIII. De Cardo, 1210.---CCXXIX De Ebulo, 1210.---CCXXX De Basilisca, 1210.

LIBER SECUNDUS.---De elementis
    CAP. I. De Aere, 1210.---II. De Aqua, 1211.---III. De Mari, 1212.---Iu. De Seh, 1212.---u. De Rheno, 1212.---uI. De Mogo, 1212.---uII. De Douanwia, 1213.---uIII. De Mosella, 1213.---IX. De Na, 1213.---X. Glan, 1213.---XI. De Terra, 1213.---XII. Calamino, 1214.---XIII. De Crida, 1214.---XIu. De Terra subuiridi, 1214.

LIBER TERTIUS.---De arboribus.
    Prefatio. 1215
    Capitula libri tertii. 1215
    CAP. I. De Affaldra. Pirus malus, 1215.---II. De Birbaum. Pirus communis, 1217.---III. De Nuszbaum. Iuglans regia, 1219.---Iu. De Quittenbaum. Pirus Cudonia. 1220. u. De Persichbaum. Amygdalus Persica, 1220.---uI. De Ceraso. Prunus cerasus et auium, 1222.---uII. De Prunibaum. Prunus domestica et insititia, 1223.---uIII. De Spirbaum. Sorbus domestica, 1225.---IX. De Mulbaum. Morus nigra, 1225---X. De Amygdalo. Amygdalus communis, 1225.---XI. De Haselbaum. Corylus auellana, 1225.---XII. De Kestenbaum. Castanea satiua, 1226.---XIII De Nespelbaum. Mespilus Germanica, 1227.---XIu. De Fickbaum. Ficus carica, 1227.---Xu. De Lauro. Laurus nobitis, 1228.---XuI De Oleybaum. Olea Europe. 1229.---XuII. De Datilbaum. Phenix dactylifera, 1230.---XuIII. De Boncziderbaum. Citrus medica, 1230.---XIX. De Cedro. Iuniperus Phenicea et Oxycedrus, 1230.---XX. De Cypresso. Cupressus semper uirens, 1231---XXI. De Sybenbaum. Iuniperus Sanbia. 1232.---XXII. De Buxo. Buxus semperuirens, 1232.---XXIII. De Abiete. Pinus abies, 1232.---XXIu. De Tilia. Tilia Europea, 1234.---XXu. De Quercu. Quercus pedunculata, 1234.---XXuI. De Fago, Fagus siluestris. 1235.---XXuII. De Asch. Fraxinus excelsior, 1236.---XXuIII. De Aspa. Populus tremula, 1236---XXIX. De Arla. Alnus glutinosa, 1237.---XXX. De Ahorn. Acer pseudoplatanus, 1237.---XXXI. De Ybenbaum.---Taxus baccata, 1237.---XXXII. De Bircka. Betula alba, 1238.---XXXIII. De Fornhaff, 1238.---XXXIu. De Spynelbaum. Euonymos Europea, 1238.---XXXu. De Hagenbucha. Ulmus campestris, 1239.---XXXuI. De Wida, 1239.---XXXuII. De Salewida. Salix caprea, 1240.---XXXuIII. De Folbaum, 1240.---XXXIX. De Felbaum 1240.---XL. De  Erlizbaum, 1240.---XLI. De Mascel, 1240.---XLII. De Mirtelbaum. Myrtus communis, 1240.---XLIII. De Wacholderbaum. Iuniperus communis, 1241.---XLIu. De Holderbaum. Sambucus nigra, 1241.---XLu. De Meltzboum, 1241---XLuI. De Harbroge baum, 1241.---XLuII. De Iffa, 1242.---XLuIII. De Harbaum, 1242.---XLIX. De Schulbaum, 1242.---L. De Pruma, 1242.---LI. De Agenbaum, 1243.---LII. De Hiffa, 1243---LIII. De Spinis. Prunus spinosa, 1243---LIu. De uite. uitis uinifera, 1244---Lu. De Gichtbaum, 1245---LuI. De Fumo, 1245.---LuII. De Mose, 1245.---LuIII. De unguento Hilarii, 1246.---LIX De Sysemera, 1246.---LX. Contra Scrophulas, 1246.---LXI. De Palma, 1247.---LXII. De Picea, 1247.---LXIII. De Tribulo, 1248.

LIBER QUARTUS.---De lapidibus.
    Prefatio. 1248
    Capitula libri quarti. 1249
    CAP. I. De Smaragdo, 1249.---II. De Iacincto, 1250.---III. De Onychino, 1251---Iu. De Beryllo, 1252.---u. De Sardonice, 1252---uI. De Sapphiro, 1253.---uII De Sardio, 1254.---uIII. De Topazio, 1255.---IX. De Chrysolitho, 1256.---X. De Iaspide, 1256.---XI. De Prasio, 1257.---XII. De Calcedonio, 1257---XIII. De Chrysopraso, 1258.---XIu. De Carbunculo, 1259.---Xu. De Amethysto, 1259.---XuI. De Achate, 1260---XuII. De Adamante, 1261.---XuIII. De Magnete, 1262.---XIX. De Ligurio, 1262.---XX. De Chrystallo, 1263.---XXI. De Margaritis, 1264.---XXII. De Berlin, ibid.---XXIII. De Cornelione, 1265.---XXIu De Alabastro, 1265.---XXu. De Calce, 1265---XXuI. De ceteris lapidibus, 1266.

LIBER QUINTUS.---De piscibus.
    Prefatio. 1266
    Capitula libri quinti. 1269
    CAP. I De Cete. Balena mysticetus, 1269.---II. De Husone. Ascipenser Huso, 1272.---III. De Mebswin. Phoce species, 1273.---Iu. De Storo. Ascipenser sturio, 1273.---u De Salmone. Salmo Salar, 1274.---uI. De Welca. Silurus Glanis, 1275---uII. De Lasz, 1275.---uIII. De Copprea, 1275.---IX. De Hecht. Esox Lucius. 1276.---X. De Barbo, 1276.---XI. De Carpone Cyprinus carpio, 1277.---XII. De Bresma. Sparus pagrus, 1277.---XIII. De Elsua, 1277.---XIu. De Kolbo, 1278.---Xu. De Fornha. Salmo trutta, 1278.---XuI. De Monuwa, 1279.---XuII. De Bersich, 1279.---XuIII. De Meysisch, 1279.---XIX De Pisce conchas habente, 1279.---XX. De Ascha. Salmo Thymallus, 1279.---XXI. De Rotega, 1279.---XXII. De Allec. Clupea Harengus, 1280.---XXIII. De Crasso, 1280.---XXIu. De Hasela, 1280.---XXu. De Bliuka, 1281.---XXuI. De Pa enduno, 1281.---XXuII. De Slya, 1281.---XXuIII De Gerundula, 1281.---XXIX. De Stechela. 1282.---XXX. De Steynbiza, 1282.---XXXI. De Rulheult, 1282.---XXXII. De Cancro. Astacus fluuiatilis, 1282.---XXXIII. De Anguilla. Murena Anguilla. 1283.---XXXIu. De Alroppa. Gadus Lota, 1284.---XXXu. De Punbelen. 1284.---XXXuI. De Lampreda, 1284.

LIBER SEXTUS.---De auibus.
    Prefatio. 1285
    Capitula libri sexti. 1285
    CAP. I.---De Griffone, 1287.---II. De Strusz. Struthio. Camelus, 1287.---III. De Pauone. Pauo cristatus, 1288.---Iu. De Grue. Ardea Grus, 1289.---u. De Cigno. Anas olor, 1289.---uI. De Reyger, 1290.---uII. De uulture, 1290.---uIII. De Aquila, 1292.---IX. De Odebero, 1292.---X. De Ansere. Anas Anser, 1293.---XI. De Halegans, 1294.---XII. De Aneta domestica, 1294.---XIII. De Aneta siluestri, 1294.---XIu. De Gallo et Gallina, 1295.---Xu. De Urhun. Tetrao urogallus, 1296.---XuI. De Rephun. Tetrao Perdix, 1296---XuII. De Birgkun. Tetrao tetrix, 1296.---XuIII. De Falcone. 1296.---XIX. De Habich, 1296.---XX. De Sperwere, 1297.---XXI. De Miluo, 1297.---XXII. De Weho, 1298.---XXIII. De Coruo, 1298.---XXIu. De Krewa et Craha, 1298.---XXu. De Nebelkraka, 1298.---XXuI. De Musar. Coruus, Cornix, 1299.---XXuII. De Ordumel, 1299.---XXuIII. De Alkreya, 1299.---XXIX. De Mewa. Columba speciosa, 1299.---XXX. De Columba, 1299.---XXXI. De Turture, 1300.---XXXII. De Psittaco. Psittaces speciosus, 1300.---XXXIII. De Pica, 1300.---XXXIu. De Hera, 1300.---XXXu. De Ulula, 1301.---XXXuI. De Huwone, 1301.---XXXuII. De Sisegonino, 1301.---XXXuIII. De Cuculo, 1302.---XXXIX. De Snepha, 1302.---XL. De Specho, 1302.---XLI. De passere, 1303.---XLII. De Meysa, 1303.---XLIII. De Amsla. Turdus Merula, 1303.---XLIu. De Drosela, 1304.---XLu. De Lercha, 1304.---XLuI. De Isenbrado. Alcedo hispida, 1304.---XLuII. De uedehoppo. Upapa Epops, 1305.---XLuIII. De Wachtela. Tetrao Coturnix, 1305.---XLIX. De Nachtgalla. Matacilla  Luscinia, 1305.---L. De Stara. Turnus uulgaris, 1305.---LI. De uynco, Fringilla celebs, 1306.---LII. De Distel wincke. Fringilla carduelis, 1306.---LIII. De Amera, 1306.---LIu. De Grasemucka, 1306.---Lu. De Wargkrengel, 1307.---LuI. De Merla, 1307.---LuII. De Waszersceltza. Montacilla alba, 1307.---LuIII. De Beynstercza. Montacilla flaua, 1307.---LIX. De Hirundine, 1307.---LX. De Cungelm, 1308.---LXI. De uespertilione, 1308.---LXII. De Widderwalone, 1308.---LXIII. De Api. Apis mellifica, 1309.---LXIu. De Musca Musca domestica, 1309.---LXu. De Cicada, 1310.---LXuI. De Locusta, 1310.---LXuII. De Mugga, 1310.---LXuIII. De Humbeleu. Apis terrestris, 1310.---LXIX. De Wespa, 1311.---LXX. De Glimo. Lampyris noctiluca, 1311.---LXXI. De Meygelana, 1311.---LXXII. De Parice, 1311.

LIBER SEPTIMUS.---De animalibus.
    Prefatio. 1311
    Capitula libri septimi. 1311
    CAP. I. De Elephante, 1313.---II. De Camelo, 1313.---III. De Leone, 1314.---Iu. De Urso, 1316.---u. De Unicorni, 1317.---uI. De Tigride, 1318.---uII. De Panthera, 1319.---uIII. De Equo, 1319.---IX. De Asino, 1320---X. De Ceruo, 1320.---XI. De Rech. Ceruus capreolus, 1321.---XII. De Steynbock. Capra Ibex, 1322.---XIII. De Wisant, 1322.---XIu De Boue, 1323,---Xu. De Oue, 1324.---XuI. De Hirco, 1325.---XuII. De Porco, 1325.---XuIII. De Lepore, 1326.---XIX. De Lupo, 1326.---XX. De Cane, 1327.---XXI. De uulpe, 1328.---XXII De Bibere. Castor fiber, 1329.---XXIII. De Other, 1329.---XXIu. De Simea, 1329.---XXu. De Merckacza. Felis Cattus, 1329---XXuI. De Catto, 1330.---XXuII. De Lusch. Felis Lynx, 1330.---XXuIII. De  Dasch. Ursus melet, 1330.---XXIX. De Illediso. Mustella Putorius, 1331.---XXX. De Ericio. Erinaceus Europeus, 1331.---XXXI. De Eichorn. Sciurus uulgaris, 1332---XXXII. De Hamstra. Marmota Cricetus, 1332.---XXXIII. De Marth. Mustella Martes, 1332.---XXXIu. De Wasser Marth, 1333.---XXXu. De Zobel. Mustella zibellina, 1333.---XXXuI. De Harmini Mustella herminea, 1333.---XXXuII. De Talpa, 1333---XXXuIII. De Wisela. Mustella uulgaris, 1334.---XXXIX. De Mure, 1335.---XL. De Lira, 1336---XLI. De Spiczmo. Sorex araneus, 1336. ---XLII. De Pulice, 1336---XLIII. De Formica, 1336.---XLIu. De Helim, 1338.---XLu. De Dromeda, 1338.

LIBER OCTAuUS.---De animalibus.
    Prefatio. 1338
    Capitula libri octaui. 1339
    CAP. I De Dracone, 1339.---II. De quodam serpente, 1339.---III. De Blintsleich. Anguis fragilis, 1341.---Iu. De Credda. Rana bufo, 1341.---u. De Frosch. Rana esculenta, 1341.---uI. De Laubfrosch. Rena arborea, 1342---uII. De Harminia, 1342.---uIII. De Moll, 1342.---IX. De Lacerta, 1342.---X. De Aranea, 1342.---XI. De uipera, 1342.---XII. De Basilisco, 1343.---XIII. De Scorpione, 1344.---XIu. De Darant, 1344.---Xu. De Tyriaca, 1344. ---XuI. De Scherzbedra, 1344.---XuII. De Ulwurm. Lumbricus terrestris, 1344.---XuIII. De Testitudine, 1346.

LIBER NONUS.---De metallis.
    Prefatio. 1345
    Capitula libri noni. 1345
    CAP. I. De Auro, 1347.---II. De Argento, 1347.---III. De Plumbo, 1348.---Iu. De Stagno, 1348.---u. De Cupro, 1348.---uI. De Messing, 1349.---uII. De Ferro, 1349.---uIII. De Calybe, 1350.




 FINIS TOMI CENTESIMI NONAGESIMI SEPTIMI.

