
PATROLOGIAE TOMUS CX.

B. RABANI MAURI

TOMUS QUARTUS.


EXCUDEBATUR ET uENIT APUD I.-P. MIGNE EDITOREM, IN uIA DICTA D'AMBOISE, PROPE PORTAM LUTETIAE PARISIORUM uULGO D'ENFER NOMINATAM, SEU PETIT-MONTROUGE. 1852


uolume front matter




Series title page


PATROLOGIAE CURSUS COMPLETUS

SIuE BIBLIOTHECA UNIuERSALIS, INTEGRA, UNIFORMIS, COMMODA, eCONOMICA, OMNIUM SS. PATRUM, DOCTORUM SCRIPTORUMQUE ECCLESIASTICORUM QUI AB AEuO APOSTOLICO AD INNOCENTII III TEMPORA FLORUERUNT; RECUSIO CHRONOLOGICA OMNIUM QUAE EXSTITERE MONUMENTORUM CATHOLICAE TRADITIONIS PER DUODECIM PRIORA ECCLESIAE SAECULA, IUXTA EDITIONES ACCURATISSIMAS, INTER SE CUMQUE NONNULLIS CODICIBUS MANUSCRIPTIS COLLATAS, PERQUAM DILIGENTER CASTIGATA; DISSERTATIONIBUS, COMMENTARIIS LECTIONIBUSQUE uARIANTIBUS CONTINENTER ILLUSTRATA; OMNIBUS OPERIBUS POST AMPLISSIMAS EDITIONES QUAE TRIBUS NOuISSIMIS SAECULIS DEBENTUR ABSOLUTAS DETECTIS, AUCTA; INDICIBUS PARTICULARIBUS ANALYTICIS, SINGULOS SIuE TOMOS, SIuE AUCTORES ALICUIUS MOMENTI SUBSEQUENTIBUS, DONATA; CAPITULIS INTRA IPSUM TEXTUM RITE DISPOSITIS, NECNON ET TITULIS SINGULARUM PAGINARUM MARGINEM SUPERIORES DISTINGUENTIBUS SUBIECTAMQUE MATERIAM SIGNIFICANTIBUS, ADORNATA; OPERIBUS CUM DUBIIS TUM APOCRYPHIS, ALIQUA uERO AUCTORITATE IN ORDINE AD TRADITIONEM ECCLESIASTICAM POLLENTIBUS, AMPLIFICATA; DUOBUS INDICIBUS GENERALIBUS LOCUPLETATA: ALTERO SCILICET RERUM, QUO CONSULTO, QUIDQUID UNUSQUISQUE PATRUM IN QUODLIBET THEMA SCRIPSERIT UNO INTUITU CONSPICIATUR; ALTERO SCRIPTURAE SACRAE, EX QUO LECTORI COMPERIRE SIT OBuIUM QUINAM PATRES IT IN QUIBUS OPERUM SUORUM LOCIS SINGULOS SINGULORUM LIBRORUM SCRIPTURAE TEXTUS COMMENTATI SINT. EDITIO ACCURATISSIMA, CAETERISQUE OMNIBUS FACILE ANTEPONENDA, SI PERPENDANTUR: CHARACTERUM NITIDITAS, CHARTAE QUALITAS, INTEGRITAS TEXTUS, PERFECTIO CORRECTIONIS, OPERUM RECUSORUM TUM uARIETAS TUM NUMERUS, FORMA uOLUMINUM PERQUAM COMMODA SIBIQUE IN TOTO OPERIS DECURSU CONSTANTER SIMILIS, PRETII EXIGUITAS, PRAESERTIMQUE ISTA COLLECTIO, UNA, METHODICA ET CHRONOLOGICA, SEXCENTORUM FRAGMENTORUM OPUSCULORUMQUE HACTENUS HIC ILLIC SPARSORUM, PRIMUM AUTEM IN NOSTRA BIBLIOTHECA, EX OPERIBUS AD OMNES AETATES, LOCOS, LINGUAS FORMASQUE PERTINENTIBUS, COADUNATORUM.

SERIES SECUNDA,

IN QUA PRODEUNT PATRES; DOCTORES SCRIPTORESQUE ECCLESIAE LATINAE A GREGORIO MAGNO AD INNOCENTIUM III. ACCURANTE I.-P. MIGNE, BIBLIOTHECAE CLERI UNIuERSAE, SIuE CURSUUM COMPLETORUM IN SINGULOS SCIENTIAE ECCLESIASTICAE RAMOS EDITORE. PATROLOGIA BINA EDITIONE TYPIS MANDATA EST, ALIA NEMPE LATINA, ALIA GRAECO-LATINA. uENEUNT MILLE FRANCIS DUCENTA uOLUMINA EDITIONIS LATINAE; OCTINGENTIS ET MILLE TRECENTA GRAECO-LATINAE.---MERE LATINA UNIuERSOS AUCTORES TUM OCCIDENTALES, TUM ORIENTALES EQUIDEM AMPLECTITUR; HI AUTEM, IN EA, SOLA uERSIONE LATINA DONANTUR.

PATROLOGIAE TOMUS CX.


B. RABANI MAURI



TOMUS QUARTUS.


EXCUDEBATUR ET uENIT APUD I.-P. MIGNE EDITOREM, IN uIA DICTA D'AMBOISE, PROPE PORTAM LUTETIAE PARISIORUM uULGO D'ENFER NOMINATAM, SEU PETIT-MONTROUGE. 1852


uolume title page
SAECULUM IX.

B. RABANI MAURI

FULDENSIS ABBATIS ET MOGUNTINI ARCHIEPISCOPI

OPERA OMNIA

IUXTA EDITIONEM GEORGII COLuENERII ANNO 1617 COLONIAE AGRIPPINAE DATAM, MENDIS QUIBUS SCATEBAT INNUMERIS CURA QUA PAR ERAT EXPURGATAM, NOuISSIME AD PRELUM REuOCATA ET NOuO ORDINE, CHRONOLOGICO SCILICET, DIGESTA; uARIIS PRAETEREA MONUMENTIS QUAE SUPPEDITARUNT MABILLONII, MARTENII ET DACHERII COLLECTIONES MEMORATISSIMAE, AUCTA ET ILLUSTRATA. ACCURANTE I.-P. MIGNE, BIBLIOTHECAE CLERI UNIuERSAE, SIuE CURSUUM COMPLETORUM IN SINGULOS SCIENTIAE ECCLESIASTICAE RAMOS EDITORE.

TOMUS QUARTUS.
uENEUNT 6 uOLUMINA 42 FRANCIS GALLICIS.

EXCUDEBATUR ET uENIT APUD I.-P. MIGNE EDITOREM, IN uIA DICTA D'AMBOISE, PROPE PORTAM LUTETIAE PARISIORUM uULGO D'ENFER NOMINATAM, SEU PETIT-MONTROUGE. 1852


ELENCHUS OPERUM QUAE IN HOC TOMO CX CONTINENTUR.

Homilie. 	Col. 9
Penitentiale. 	471
Commentaria in Ezechielem. 	495
Quota generatione licitum sit connubium. 	1083
De consanguineorum nuptiis et de magorum prestigiis falsisque diuinationibus. 	1087
Tractatus de anima. 	1109
Martyrologium. 	1121
Responsa canonica super quibusdam interrogationibus Reginbaldi chorepiscopi. 	1187
Si liceat chorepiscopis presbyteros et diaconos ordinare cum consensu episcopi sui. 	1198





Main uolume text




BEATI RABANI MAURI FULDENSIS ABBATIS ET MOGUNTINI ARCHIEPISCOPI OPERUM OMNIUM PARS SECUNDA SIuE Scripta ab ipso edita post relictam abbatialem curam.







HOMILIAE. *



I HOMILIAE DE FESTIS PRAECIPUIS, ITEM DE uIRTUTIBUS.



PRAEFATIO AD HAISTULFUM ARCHIEPISCOPUM.

Sancto ac uenerabili Patri HAISTULFO archiepiscopo, RABANUS, uilis seruitor seruitorum Dei.

Iussionibus tuis obtemperans, beatissime Pater, sermonem confeci ad predicandum populo, de omnibus que necessaria eis credidi; hoc est, primum qualem obseruantiam deberent habere in festiuitatibus precipuis que sunt in anni circulo, ut uacantes ab opere mundano, non uacui fierent a uerbo diuino, sed cognoscentes Dei uoluntatem, factis eam implere studerent: deinde texuimus predicationem illis de diuersis speciebus uirtutum, id est, de fide, spe et caritate, de castitate, continentia, et ceteris speciebus uirtutum, qualiter eas appetentes et custodientes  Deo placerent, et uitam eternam in celis cum sanctis angelis percipere possent. Postea uero alium adiunximus sermonem de uariis errorum et uitiorum seductionibus cum quibus antiquus hostis humanum genus deludit ac decipit: hoc est, de malo superbie et iactantie, ire, inuidie, fraudis, auaritie, gule et fornicationis, et his similibus, ut scirent Christi oues quomodo lupi ferocissimi et draconis seuissimi morsus euadere, et preuisos cauere possent. uerum quia hec, diuersis occupationibus interuenientibus, simul edere non potui; sed diuersis temporibus, prout opportunitas dictauerat, separatim scripta in scedulis tibi transmiseram, peto ut omnia in unum uolumen congregari iubeas, et istam epistolam preponi: ut sciant legentes, si aliquid  utilitatis in eis repererint, non mei esse studii diligentiam, sed uestri imperii obedientiam. Hoc quoque maxime, uice remunerationis, obsecro, Pater,  ut mee paruitati impendas, ut quibuscunque de subiectis, siue deuotis, hoc opusculum ad legendum uel ad predicandum committes, meam fragilitatem apud iustissimum Iudicem orationibus suis adiuuare precipias, quatenus presentis uite cursum per suam gratiam diutius teneam, et ad futuram beatitudinem feliciter peruenire merear. Diuinitas Domini nostri Iesu Christi beatitudinem uestram omni tempore incolumem conseruare dignetur, sancte Pater: memor sis nostri.



HOMILIA PRIMA. ANTE NATALEM DOMINI NOSTRI IESU CHRISTI.

Appropinquante iam sacratissima solemnitate qua Saluator noster inter homines nasci misericorditer  uoluit, fratres karissimi, attentius considerate qualiter oporteat nos in aduentu tante potentie preparari, ut regem et Dominum nostrum leti atque gaudentes cum gloria et laudibus mereamur suscipere, et in conspectu eius inter cetus felices sanctorum gratulabundo exsultare magis, quam ab eo, propter feditatem nostram repulsi, inter peccatores eternam confusionem mereri. Et ideo rogo et admoneo ut, quantum ualeamus, cum Dei adiutorio laboremus; ut in illo die cum sincera et pura conscientia, mundo corde et casto corpore, ad altare Domini possimus accedere, et corpus ac sanguinem eius non ad iudicium, sed ad remedium anime nostre accipere. In Christi enim corpore uita nostra consistit; ipse Dominus dixit: Nisi manducaueritis carnem filii  hominis, et biberitis eius sanguinem, non habebitis uitam in uobis . Mutet ergo uitam, qui uult habere uitam: nam si non mutet peccatricem uitam,  ut uiuat iuste, ad iudicium accipiet ueram uitam, que est corpus Christi, et magis ex ipsa corrumpitur quam sanctur, magis occiditur quam uiuificetur. Sic enim dixit Apostolus: Qui manducat corpus Domini et bibit sanguinem eius indigne, iudicium sibi manducat et bibit . Et licet nos omni tempore bonis operibus ornatos ac splendidos esse conueniat, precipue tamen in die Natalis Domini, sicut in Euangelio ipse dixit : Lucere debent hominibus opera nostra bona, ut in omnibus glorificetur Deus. Perpendite, fratres: si uos rex terrenus aut quicunque potens paterfamilias ad suum natalitium inuitaret, qualibus uestimentis studeretis ornati incedere, quam nouis, quam nitidis, quam splendidis; quorum nec uetustas, nec uilitas, nec aliqua feditas,  oculos inuitantis offenderet: tali ergo studio in quantum preualetis, Christo auxiliante, contendite, ut diuersis uirtutum ornamentis anime uestre composite, simplicitatis gemmis et sobrietatis floribus adornate, ad solemnitatem eterni, id est, Natalem Domini Saluatoris, cum secura conscientia procedant: castitate nitide, caritate splendide, eleemosynis candide, iustitia et humilitate fulgide, Dei ante omnia dilectione lucide. Christus enim Dominus, si uos ita compositos Natalitium suum celebrare cognouerit, ipse per se uenire et animas uestras non uisitare solum, sed etiam requiescere et in perpetuum in illis dignabitur habitare, sicut scriptum est: Quia ecce ego ueniam et inhabitabo et inambulabo in eis, et ipsi erunt mihi populus, et ego ero eis in  Deum, dicit Dominus Deus . O quam felix est illa que bonis operibus promeretur Christum hospitem et habitatorem excipere, semper leta, semper hilaris, semper iucunda, et ab omni uitiorum horrore aliena: sicut e contrario, quam infelix est illa conscientia que se ita malis operibus cruentauit ut in ea non Christus requiescere, sed diabolus incipiat dominari; talis anima, si medicamentum penitentie non cito subuenerit, a luce relinquitur, a tenebris occupatur: uacuatur dulcedine, impletur amaritudine, a morte inuaditur, a uita separatur. Non tamen de pietate Domini diffidat, qui talis est, nec mortifera desperatione frangatur; sed magis ad penitentiam cito recurrat, et dum adhuc noua sunt et calent uulnera peccatorum suorum, sic  sibi adhibeat lacrymarum medicamenta salubria, quia medicus noster omnipotens est et sic consueuit plagas nostras curare, ut nec cicatricum faciat uestigia remanere. Tantum fidem in illum habeamus, et bonis operibus, quantum ualemus, semper insistamus, et nunquam de eius misericordia desperemus. Hec ergo, fratres karissimi, assidue cogitantes, qui boni sunt, cum Dei gratia contendant perseuerare in operibus bonis. Quia, non qui ceperit, sed qui perseuerauerit usque in finem, hic saluus erit . Qui uero ad eleemosynam tardos, et ad iracundiam promptos, et ad exercendam luxuriam precipites se cognoscunt, auxiliante Domino, festinent se a malis eruere, ut que bona sunt mereantur implere,  ut cum dies iudicii aduenerit, non cum impiis et peccatoribus puniantur, sed cum iustis et misericordibus peruenire ad eterna premia mereantur: prestante Domino nostro Iesu Christo, qui cum Patre et Spiritu sancto uiuit et regnat in secula seculorum. Amen.



HOMILIA II. ITEM ANTE NATALEM DOMINI.

Quotiescunque aliquam festiuitatem e solemnitatibus sanctorum que fiunt per totum annum celebrare desideratis, fratres karissimi, omni studio ac sollicitudine sacrarum uirtutum ornamento uosmetipsos preparare statuite, ut condigni fieri ualeatis celesti conuiuio et societate sanctorum, cum quibus gaudere appetitis. In diuina ergo mensa non cibus inuenitur  hominum, sed panis ponitur angelorum; sicut scriptum est: Panem de celo dedit eis; panem angelorum manducauit homo . Probet autem, secundum Apostolum, seipsum homo; et sic de pane illo edat, et de calice bibat . Nam Christus Dominus noster, licet post passionem resurrexerit et in celum ascenderit, considerat tamen, ut credimus, et diligenter attendit qualiter se unusquisque seruorum eius sine auaritia, sine ira, sine superbia atque luxuria, ad celebrandum solemnitates sanctorum suorum, et maxime Natalitium suum, studeat preparare, atque componere, et secundum quod unumquemque ornatum bonis operibus uiderit, ita illi gratiam sue misericordie dispensabit. Si enim uiderit caritatis luce uestitum, iustitie uel  misericordie margaritis ornatum, castum, humilem, benignum, misericordem, mansuetum et sobrium, ad mensam suam accedere, corpus et sanguinem suum, illi non ad iudicium, sed ad remedium, per sacerdotum suorum ministeria dispensabit: si uero aliquem uiderit adulterum, ebriosum, cupidum, superbum, inuidum, dolosum, auarum, detractorem atque iniuriosum, timeo ne illi dicatur quod in Euangelio ipse predixit: Amice, quomodo huc intrasti, non habens uestem nuptialem ; et, quod auertat Deus, fiat illud quod sequitur: Ligate illi manus et pedes et proiicite in tenebras exteriores: ibi erit fletus et stridor dentium . Ecce qualem sententiam in die iudicii excipiet, qui sine remedio penitentie ad festiuitatem Domini uitiorum  sordibus inquinatus accesserit. Et ideo, fratres, quotiescunque aut dies Natalis Domini, aut relique festiuitates adueniunt, ante plures dies non ab infelici concubinarum consortio, sed etiam a propriis uxoribus abstinete; contra nullum hominum odium in corde uestro tenete; quod solebat per gulam perdere uanitas, incipiat iustitia per misericordiam erogare pauperibus. Nam sunt quidam qui ebrietatem aut nullum aut paruum uitium esse putant, et non reminiscuntur Dominum dixisse apostolis suis: Attendite autem uobis, ne forte grauentur corda uestra in crapula et ebrietate, et curis huius uite, et superueniet in uos repentina dies illa; tanquam laqueus enim ueniet super omnes qui sedent super faciem omnis terre . Et Apostolus: Nolite, inquit, inebriari uino, in quo est luxuria; et iterum: An nescitis quia iniqui regnum Dei non possidebunt? Nolite errare; neque fornicarii, neque idolis seruientes, neque adulteri, neque molles, neque masculorum concubitores, neque fures, neque auari, neque ebriosi, neque maledici, neque rapaces, regnum Dei possidebunt. Et propheta dicit: ue qui consurgitis mane ad ebrietatem sectandam et potandum usque ad uesperam, ut uino estuetis ; et iterum: ue uobis, inquit, qui potentes estis ad bibendum uinum, et uiri fortes ad miscendam ebrietatem . Itaque quicunque ad ebrietatem pronus fuerit, et alios ad hoc adiurare uel cogere uoluerit, et pro se et pro illis in die iudicii reus erit, et Domino reddet rationem. Sed quia nunc Natalis  Domini imminet, fratres, ab omni uitiorum sorde uos mundate, ac bonis operibus studiosius uos preparate: castitatem cum propriis uxoribus conseruate; nullius rem aut uxorem concupiscite; nemini aliquid per uim aut fraudem auferte; ad conuiuiola uestra pauperes frequentius reuocate; ad uigilias sacras maturius conuenite; in ecclesia stantes, aut orate aut psallite; uerba otiosa aut scurrilia nec ipsi ibi ex ore uestro proferte, et eos qui proferre uoluerint, castigate; pacem cum omnibus habete, et quos discordes agnoscitis, ad concordiam reuocate. Hec fideliter si uolueritis Christo adiuuante implere, et in hoc seculo ad altare Domini cum secura conscientia poteritis accedere, et in futuro ad eternam beatitudinem feliciter peruenire.



HOMILIA III. DE IEIUNIO DECIMI MENSIS.


[a 1Kb] Sublimitas quidem, dilectissimi, gratie Dei hoc quotidie operatur in cordibus Christianis, ut omne desiderium nostrum a terrenis ad celestia transferatur. Sed etiam presens uita per Creatoris opem ducitur, et per ipsius prouidentiam sustinetur: quia idem largitor est temporalium, qui promissor est eternorum. Quidquid ergo ad usus hominum segetes, uinee, oleeque pepererint, totum hoc a diuina bonitate profluxit, que, elementorum qualitate uariata, dubios agricolarum labores clementer adiuuit, ut utilitatibus nostris uenti et imbres, frigora et estus, diesque noctesque seruirent. Non enim sibi ad effectus operum suorum ratio humana sufficeret,  nisi plantationibus et rigationibus solitis Deus incrementa preberet. Unde plenum pietatis atque iustitie est, ut de his que nobis celestis Pater misericorditer contulit, nos quoque alios adiuuemus. Sicut [Sunt] enim plurimi qui nullam in agris, nullam in uineis, nullam habent in oleis portionem, quorum inopie, de ea quam Dominus dedit copia, consulendum est; ut et ipsi nobiscum Deo pro terre fecunditate benedicant, et gaudeant possidentibus fuisse donata, que etiam pauperibus ac peregrinis fuerunt facta communia. Quos ideo sub diuersis molestiis iustitia Dei laborare permisit, ut et miseros pro patientia, et misericordes pro beneuolentia  coronaret. Huic autem operi, dilectissimi, cum omnia opportuna sint tempora, hoc nunc precipue aptum est atque conueniens, in quo sancti patres nostri, per legem instructi ac diuinitus inspirati, decimi mensis sanxere ieiunium, ut omnium fructuum collectione conclusa, rationabilis Deo abstinentia dicaretur, et meminisset quisque ita uti abundantia, ut et circa se abstinentior, et circa pauperes esset effusior. Efficacissima enim pro peccatis deprecatio est in eleemosynis atque ieiuniis, et uelociter ad diuinas conscendit aures talibus oratio eleuata suffragiis, et nichil est uniuscuiusque tam proprium, quam quod impendit in proximum. Pars enim corporalium facultatum que indigentibus ministratur, in diuitias transit eternas. Igitur, fratres, suscepturi Natalem  Domini, ab omni nos delictorum fece purgemus: repleamus thesauros eius diuersorum munerum donis, ut in die sancta sit unde peregrini accipiant, reficiantur uidue, pauperes uestiantur, ut per multos gratiarum actio referatur Deo pro nobis, et fiat oblatio nostra sanctificata in Spiritu sancto. Quarta igitur et sexta feria in presenti hebdomada ieiunemus: sabbato autem digne ieiunia exsoluentes sacratissimarum solemnia apud sanctorum reliquias, qui in hoc sancto loco uenerantur, simul celebremus: et maxime apud sancti Petri apostoli memoriam, ad cuius sacratissimum corpus istius diei officium Romana persoluit Ecclesia. Hic igitur sanctissimus apostolus cum ceteris sanctis Dei  pro commendatis sibi a Domino ouibus  indesinenter pastorales pretendit excubias, exoraturus deprecationibus suis ut Ecclesia Dei, que ipsius est predicationibus instituta, ab omni errore sit libera et in recta fide ac bono opere perseueret solidata.



HOMILIA Iu. DE NATALI DOMINI NOSTRI IESU CHRISTI.

Rogo uos, fratres karissimi, ut libenti animo sermones quos Dominus dabit, suscipiatis in hac dulcissima die, in qua compunctio etiam infidelibus et peccatoribus uenit: in qua misericordia tangitur impius, ueniam sperat compunctus, reditum non desperat captiuus, remedium desiderat uulneratus; in qua nascitur Agnus qui tollit peccata mundi . Christus utique Saluator noster, in cuius natiuitate,  qui conscientiam securam habet, dulcius gaudet; qui miseram, attentius timet; qui bonus est, affectuose orat; qui peccator, deuotissime supplicat: dulcis dies, uere dulcis, et cunctis penitentibus ueniam portans. Promitto uobis, filioli, et certus sum, quia in hac die si quis ex corde penituerit, et ad uomitum peccati reuersus non fuerit, quodcunque petierit dabitur ei, tantum fide ne dubitet atque delectationem non repetat. Hodie totius mundi peccatum tollitur, et peccator desperat? Sed uidete qualis esse debeat penitentia, quia multi assidue se dicunt peccatores, et tamen adhuc illos delectat peccare: professio est istud, non emendatio; accusatur anima,  non sanatur. Penitentiam certam non facit, nisi odium peccati et amor Dei, quando sic conuertitur quis, ut non reuertatur; quando sic penitet, ut non repetat. Nascente hodie Domino, fratres karissimi, promittamus ipsi Redemptori nostro uota et reddamus, sicut scriptum est: uouete et reddite Domino Deo uestro ; nos dulciter et confidenter uoueamus, ille dabit possibilitatem ut reddere possimus, nos tamen quidquid illi promittimus, de illo speremus. Sed in hac promissione non estimet me aliquis designare res caducas et terrenas; nam hoc unusquisque nostrum offerat quod in se Saluator noster redemit, hoc est animam propriam. Et si me ita interrogas quomodo offeram animam meam, quam ipse habet in potestate, dicam tibi quomodo, moribus  sanctis, cogitationibus castis, operibus fructuosis, auertendo a malo, conuertendo ad bonum, damnando uitium, amando Deum, diligendo proximum, impendendo misericordiam miseris, quia et ipsi miseri fuimus antequam redimeremur; dimittendo illis qui in nobis peccant, quia et nos omnes sub peccato fuimus; superbiam calcando, quia per superbiam deceptus est primus homo; abiiciendo inuidiam, quia per inuidiam decepit diabolus genus humanum: si quis luxuriosus hactenus fuit, spondeat deinceps castitatem; si quis inuidiam contra fratrem habuit, abiiciat eam et commutet pro illa beneuolentiam; si quis homicidium fecit, promittat hodie, et faciat inde modo dignos fructus penitentie, et communicare nullatenus presumat ante perfectam penitentiam, ut  non dupliciter infelix seipsum damnet, eo quod indigne corpus Domini percipit; si quis linguam detrahentem uel maledicentem habuit, faciat eam magis orare et laudes Dei resonare; si quis nimie potationi deditus est, sobrietatem ex hinc uoueat; si quis iracundus fuit, mansuetudinem discat; si quis aliena per uim aut per fraudem rapuit, propria largiatur pauperibus; si quis mentitus sepius fuit, amodo loquatur ueritatem; si quis crudelem se sentit, misericordiam animi moueat; si quis superbus et inobediens erat, spondeat humilitatem et obedientiam coram Deo et hominibus se habiturum. Et cum hec feceritis, karissimi, offertis uotum placabile Deo, et angeli qui custodes uite uestre sunt, ante conspectum diuine maiestatis talem oblationem offerunt,  et post hec ueniet uobis benedictio et salus permansura, et sicut dixit Salomon : Monimentum uestrum non accipiet obliuionem. Et dicetur de uobis: Ecce populus meus, quem acquisiui sanguine meo, saturauit me uotis, impleuit me odoramentis: ego ero eis quasi Dominus, et ipsi erunt mihi in populum; et non erit in eis ultra captiuitas et desolatio, dicit Dominus Deus. Hanc ergo promissionem habentes, karissimi, mundemus nos ab omni inquinamento carnis et spiritus, perficientes sanctificationem in timore Dei; et sic hanc presentem festiuitatem celebrare studeamus, ut celesti sanctorum gaudio in eternum perfrui mereamur: prestante hoc auctore istius solemnitatis Domino nostro Iesu Christo, qui cum Patre  et Spiritu sancto uiuit et regnat Deus, per omnia secula seculorum. Amen.



HOMILIA u. ITEM IN NATALI DOMINI.

Exsultemus in Domino, dilectissimi, et spiritali iucunditate letemur: quia illuxit dies redemptionis nostre, reparationis noue, felicitatis eterne, in qua dignum est nos sursum erectis cordibus diuinum adorare mysterium, ut quod magno Dei munere agitur, magnis Ecclesie gaudiis celebretur. Ingreditur ergo hec mundi infima Filius Dei, de celesti sede descendens, et a paterna gloria non recedens: nouo ordine generatus; nouo ordine, quia, inuisibilis in suis, uisibilis factus est in nostris: incomprehensibilis, uoluit comprehendi; ante tempora manens,  esse cepit ex tempore; uniuersitatis Dominus, seruilem formam, obumbrata maiestatis sue dignitate, suscepit: impassibilis Deus, non dedignatus est homo esse passibilis; et immortalis, mortis legibus subiacere. Quisquis igitur Christiano nomine pie et fideliter gloriaris, dispensationis huius gratiam iusto perpende iudicio: tibi enim quondam propter preuaricationem abiecto, tibi extruso e paradisi edibus, tibi per exsilia longa morienti, tibi in cinerem et puluerem dissoluto, cui iam non erat spes ulla uiuendi, per incarnationem uerbi potestas data est ut de longinquo ad tuum reuertaris auctorem, recognoscas parentem, liber efficiaris ex seruo, de extraneo proueharis in filium: ut qui ex corruptibili carne natus es, ex Dei Spiritu renascaris, et obtineas per  gratiam quod non habes per naturam. Habentes ergo tante spei fiduciam, dilectissimi, in fide qua fundati estis stabiles permanete; hoc operibus condignis exhibete, quod dicti estis: insigne enim nomen Domini uestri portatis, et a Christo Christiani nuncupati estis; quod tunc uere fit si Christi precepta seruetis, et Patris celestis uoluntatem faciatis. Nolite despicere fratres uestros minimos, cum quibus consortium nominis Christi tenetis: sed illos ad conuiuia uestra, secundum Domini preceptum, frequentius reuocate. Non est iustum ut in sancta solemnitate, in populo Christiano ad unum Dominum pertinente, alii inebrientur, alii famis periculo crucientur. Et nos, et omnis populus Christianus, unius Domini serui sumus, uno pretio redempti sumus,  pari conditione in hunc mundum intrauimus, simili etiam exitu migraturi sumus, et si bene agimus, ad unam beatitudinem pariter ueniemus. Quare ergo pauper tecum non accipiat cibum, qui tecum accepturus est regnum: quare pauper non accipiat uel ueterem tunicam, qui tecum recepturus est immortalitatis stolam; quare pauper non mereatur accipere panem tuum, qui tecum meruit accipere baptismi sacramentum: cur indignus est accipere uel reliquias ciborum tuorum, qui tecum uenturus est ad conuiuium angelorum? Hec, fratres, attentius considerate, hec sine mora implere festinate, ut cum dies iudicii uenerit, non, cum eis qui nunc pauperes despiciunt, audiamus: Discedite a me, maledicti, in  ignem eternum ; sed cum iustis et misericordibus audire mereamur: uenite, benedicti Patris mei, percipite regnum: quia esuriui et dedistis mihi manducare; sitiui, et dedistis mihi bibere . Quam desiderabilem uocem concedat nobis audire, qui hodie natus est, Redemptor noster: qui uiuit et regnat cum Patre in unitate Spiritus sancti Deus, per omnia secula seculorum. Amen.



HOMILIA uI. IN OCTAuIS DOMINI.

Audistis modo ex lectione euangelica, fratres karissimi, causam istius sacratissime festiuitatis: quia, ut scripsit sanctus Lucas euangelista: Postquam consummati sunt dies octo ut circumcideretur puer, uocatum est nomen eius iehsu, quod uocatum est ab angelo  priusquam in utero conciperetur . Ille puer uidelicet qui erat in principio apud Patrem uerbum, et Deus erat uerbum. Hoc erat in principio apud Deum, omnia per ipsum facta sunt, et sine ipso factum est nichil . Sed quid est hoc, ut octaua die circumcideretur puer, nisi quia cum uerus esset Deus, et erat semper apud Patrem: ita erat uerus homo propter nos et ueram carnem suscepit propter salutem nostram. Et ita erat Christus Dominus una persona in duabus substantiis, id est in substantia Dei, et in substantia hominis absque peccato; et ita est uerum quod subsequentia Euangelii de eo testantur: Et uerbum, inquit, caro factum est, et habitauit in nobis. Quia igitur Redemptor noster ad hoc in mundo nasci uoluit, ut secundum nomen suum  genus saluaret humanum, unicuique ordini se competenter aptauit. Circumcidi secundum legem uoluit, ut eos qui sub lege erant redimeret. Hostias pro se templi Dominus non respuit offerri, ut eorum Redemptor appareret qui ab exordio mundi usque ad tempora date circumcisionis, uel post datam circumcisionem, de aliis nationibus Deo placuerunt, et uel hostiarum oblationibus, uel certe sola fidei uirtute suas suorumque animas Creatori commendantes, a primi reatus uinculis absoluere curabant. Ad extremum quoque, id est iam tricesimo etatis sue anno, baptizatus a Ioanne, ut demonstraret nostre munditie esse auctorem, et quod ipse esset Agnus qui tollit peccata totius mundi . Sed et hoc quia eodem die sue circumcisionis nomen ut iehsu  uocaretur accepit, ad imitationem antique obseruationis fecit: quia Abraham, qui primus circumcisionem accepit, eodem die sue circumcisionis ob meritum magne fidei, Abraham, id est pater multarum gentium, nominari promeruit ; qui antea pater excelsus dictus est, et ita in lege, qui sub lege erant, circumcisis, statim nomina imponebant. Et sic Christiani modo, eodem exemplo, solent tempore baptismatis baptizatis nomina imponere, ut auctoritati conueniat, quia religio commendat. Quid autem hec circumcisio legalis significet, propheta ostendit dicens: Circumcidite corda uestra, et non corpora. Quam circumcisionem cordis Apostolus nobis commendat: Deponite, inquit, ueterem hominem  cum actibus eius, qui corrumpitur secundum desideria erroris: et induamini nouum hominem, qui renouatur de die in diem secundum imaginem eius qui creauit eum . ueteris ergo, id est peccatoris, hominis actus sunt: Iactantia, auaritia, fornicatio, immunditie, luxurie, idolorum seruitus, ueneficia, inimicitie, contentiones, emulationes, ire, rixe, dissensiones, secte, inuidie, homicidia, furta, ebrietates, comessationes, et his similia: que predico uobis, quoniam qui talia agunt, regnum Dei non consequentur . Noui autem hominis, id est iusti, opera sunt: caritas, gaudium, pax, longanimitas, bonitas, benignitas, fides, modestia, patientia, continentia, humilitas, sobrietas, et his similia; qui autem in his seruit, placet Deo, et probatus est hominibus.  Hac rogo, fratres, circumcisione uosmetipsos circumcidite, ut eius fieri membra mereamini, qui hodie propter nos circumcidi uoluit, et nomen accipere, quod prius angelica de eo precinebant oracula, iehsu Christus saluator noster: qui cum Patre et Spiritu sancto uiuit et regnat Deus per omnia et infinita secula. Amen.



HOMILIA uII. IN EPIPHANIA DOMINI.

Nuper solemnitatem illam celebrauimus, fratres karissimi, qua Deus hominem cum infirmitatibus induit; ac paulo post quod eumdem circumcidi secundum legem uoluit. Modo uero illud excolimus ac diuinis laudibus ueneramur, quod se in homine Deus uirtutibus declarauit. Hec quoque festiuitas Greco  uocabulo Epiphania nuncupatur: quod nos manifestationem interpretari possumus, pro eo quod in hac die de celo stelle ortus diuina nuntia prebuit, ac Magos diligenter querentes ad cunabula perduxit: siue quod in Iordanis undis Saluator aquarum naturam ad reparationem humani generis suo baptismo consecrauit, ac Spiritus sancti aduentu et paterne uocis preconio uerus Deus innotuit: siue quod in Cana Galilee in conuiuio nuptiali, aquam in uinum conuertit; et, sicut Euangelium testatur, initio signorum suorum manifestauit gloriam suam, et crediderunt in eum discipuli eius: siue quia quinque panibus quinque millia hominum satiauit; et turbe professione: Hic est uere propheta, qui uenturus est in mundum , predicatus est. His ergo auditis  omnibus sacramentis, sicut sancti patres nobis tradiderunt, hodierna dies uenerabilis exstitit, eo quod talibus indiciis hodie Deus in homine Christus manifestatus est. Habent quidem omnes iste res mysteria ueneranda, sed tunc nichil aliud nobiscum agunt quam quod fidem catholicam nobis commendent, illam uidelicet que per dilectionem operatur; et nos taliter uiuere doceant, ut nostro per omnia placeamus Creatori. Sed libet, fratres, aliquid uobis dicere de illis tribus muneribus que Magi hodierna die Redemptori nostro offerebant. Obtulerunt quidem illi, sicut modo audistis, cum euangelium legeretur, aurum, thus et myrrham. Sed istorum triplicium munerum triplex significatio continetur: in  thure obtulerunt Christo Dei honorem; in auro, regiam dignitatem; in myrrha, corporis sepulturam. Offeramus ergo et nos, dilectissimi fratres, sincera et sancta munera Deo nostro, id est, fidem, spem et caritatem. Offeramus aurum sapientie, thus deuote orationis, myrrham in mortificatione carnis. Offeramus deuotionem carnis, honestatem locutionis, probitatem operis. Offeramus puritatem mentis, castitatem corporis et custodiam humilitatis. Offeramus compatientiam, longanimitatem et continentiam. Offeramus benignitatem, sobrietatem et misericordiam. Hec sunt enim placita Deo dona, hec grata munera, que illi quidem offeruntur, sed offerentibus prosunt: nulla enim re ille, nullo munere eget; sed hoc illi munus optimum est ut causas habeat  remunerandi. Nihil a nobis amplius exigit, nichil amplius petit, nisi salutem nostram: omnia enim sibi a nobis prestari putat, si ita nos egerimus ut nobis ab illo cuncta prestentur. Sed ab illo huius rei nobis petenda est efficacia, ut misericordia eius nos preueniat, et misericordia eius subsequatur nos omnibus diebus uite nostre, ut inhabitemus in domo Domini in longitudinem dierum: quod ipse prestare dignetur qui uiuit et regnat in secula seculorum. Amen.



HOMILIA uIII. IN HYPAPANTI SIuE OBLATIONE DOMINI IN TEMPLO.

Sanctam ac celeberrimam solemnitatem hodierne celebritatis, fratres karissimi, qua quadragesimam Dominice Natiuitatis diem debitis ueneramur officiis,  maxima eiusdem Domini saluatoris nostri, simul et intemerate genitricis eius humilitate dedicatam, sacra Euangelii lectio que modo legebatur designat; exponens eos qui legi nil debebant, implendis se legalibus per omnia subdidisse decretis: et ob id, tempus purgationis secundum legem Moysi modo eos obseruasse commemorat. Precepit namque lex  ut mulier que suscepto semine peperisset filium, immunda esset septem diebus, et in die octauo circumcideret infantulum nomenque aptaret. Deinde etiam aliis triginta tribus diebus ab ingressu templi ac uiri toro abstineret, donec quadragesimo natiuitatis die filium cum hostiis ad templum Domini deferret. Primogenitum autem omnem masculini sexus, sanctum Domino uocari, atque ideo munda  queque offerri Deo, immunda autem mundis mutari uel occidi; et hominis primogenitum quinque siclis argenti debere redimi, et reliqua que liber Leuiticus enumerat sufficienter. Cum enim dicat lex mulierem que suscepto semine peperisset, immundam decerni, et per longa tempora simul cum prole quam genuisset, oblatis Deo uictimis, debere mundari, profecto patet quia illam que sine uirilis susceptione seminis uirgo peperit, una cum filio qui natus est ei, neque immundam describat, neque per hostias doceat esse mundandam. Sed, sicut Dominus ac saluator noster, qui legem diuinitus dedit, apparens in homine, fieri uoluit sub lege, ut eos qui sub lege erant redimeret, ut adoptionem filiorum reciperemus;  ita etiam beata genitrix illius, pro ostendendo humilitatis exemplo, legalibus subdi non refugit institutis. Et ut darent, inquit, hostiam, secundum quod dictum est in lege Domini, par turturum, aut duos pullos columbarum. Hostia hec pauperum erat, precepitque Dominus in lege ut qui possent, agnum pro filio uel filia, simul et turturem siue columbam offerrent: qui uero hoc non possent, duos iam turtures uel duos pullos columbe offerrent. Redemptor itaque noster, per omnia nostre salutis memor, non solum homo fieri, cum Deus esset; sed etiam, cum diues esset, pauper fieri uoluit pro nobis, ut nos paupertate sua diuites faceret, et humanitate sua Deo filios adoptaret. Sed quia hodie aduentus Saluatoris cum genitrice sua ad templum solemnia  colimus, imitemur nos personas illas que obuiam ei illuc uenerunt, sicut modo ex euangelio audiuimus; quod sanctus Simeon, a Spiritu sancto in templum adductus, in ulnas suas puerum acceperit, et benedixerit Dominum; et quia Anna religiosa femina atque uidua, eadem hora superueniens confitebatur Deo et loquebatur de eo omnibus qui exspectabant redemptionem Isrel. ueniamus et nos obuiam Iesu, et exsultantes suscipiamus eum ulnis bonorum operum: et confiteamur nomini eius magno, et enarremus misericordiam eius, et mirabilia eius que fecit nobiscum omnibus qui exspectant redemptionem Ierusalem et consolationem Isrel. Quam consolationem Psalmista in Spiritu preuidens, ait: Letificabis nos, Domine, in gaudio cum uultu tuo, delectationes  in dextera tua usque in finem. Offeramus illi simplicitatem mentis, quod significat columba; offeramus corporis castitatem, quod turtur figurat; offeramus illi cum sobrietate conuersationis compunctionem cordis, quam significat cantus utrarumque auium; dicit enim Scriptura: Sacrificium Deo spiritus contribulatus: cor contritum et humiliatum Deus non spernit . Ista sunt dona, ista sunt sacrificia, quibus Christus delectatur et gaudet. uetera transierunt, ecce omnia facta sunt noua; sicque ipsi erimus hostia grata Deo, si preterita peccata nostra fletibus et misericordie operibus abluamus; et quod superne beatitudinis desiderio compuncti, bene uiuentes, quotidie Deo in oratione dicamus: Sitiuit anima mea ad Deum uiuum, quando ueniam et  apparebo ante faciem Dei?  Quod desiderium nostrum ad effectum perducat, qui propter nos incarnatus est, et semetipsum tradidit ut redimeret nos in sanguine suo, Christus saluator noster, qui uiuit et regnat cum Deo Patre in unitate Spiritus sancti, per omnia secula seculorum. Amen.



HOMILIA IX. IN DOMINICA I QUADRAGESIMAE. De ieiunio Domini et ratione quadragesimalis ieiunii, et castitate atque continentia cum propriis uxoribus.


Lectio sancti Euangelii quam modo audistis, fratres karissimi, huius sacratissime obseruationis reuelat exordium; cum Dominici nobis ieiunii exponit  sacramentum. Narrat enim sanctus euangelista Mattheus quod Saluator noster post baptismum suum et post descensionem Spiritus sancti super ipsum, ab eodem Spiritu ductus sit in desertum ut tentaretur a diabolo; et cum ieiunasset quadraginta diebus et quadraginta noctibus, postea esuriit, eumque tentator adiens, tentauerit: sed ueris sententiis diuine legis uictus, et Domini mandato repulsus, abscesserit, et post discessum diaboli, angeli sancti accedentes, Redemptori nostro, ut uero Domino et conditori, ministrauerint. Nobis ergo in his omnibus Redemptor noster, fratres dilectissimi, exemplum dedit, quia nobis ieiunauit, nobis contra tentatorem conflixit, nobisque superauit. uictoria Christi gloria est nostra: sicque nos per abstinentiam carnem nostram  mortificantes, animas nostras debemus preparare ad tentationem, et per orationem et Dei uerbum uictoriam capientes, eternam cum sanctis angelis in celo sperare beatitudinem. Sed quia diebus his lectio congruit: nam quadraginta dierum abstinentiam nostri Redemptoris audiuimus, qui quadragesime tempus inchoamus, discutiendum nobis est cur hec ipsa abstinentia per quadraginta dierum numerum custoditur. Moyses enim, ut legem acciperet secundo, diebus quadraginta ieiunauit ; Elias in deserto quadraginta diebus abstinuit . Ipse auctor hominum ad homines ueniens in quadraginta diebus nullum omnino cibum sumpsit, nos quoque, in quantum possumus, annuo tempore Quadragesime carnem nostram per abstinentiam  affligere conamur. Cur ergo in abstinentia quadragenarium numerum custodimus, nisi quia contra precepta Domini, siue per corporis uoluptatem, seu per affectus animi fecimus? In hoc quippe mortali corpore ex quatuor elementis, id est terra, aqua, igne et ere, subsistimus; et quatuor affectibus animi, id est metu, cupiditate, tristitia et gaudio afficimur. Precepta autem Dominica per decalogum sunt accepta: qui ergo per carnis desideria atque affectus animi decalogi mandata contempsimus, dignum est ut eamdem carnem per ieiunium et penitentie luctum quater decies affligamus. Quamuis de hoc Quadragesime tempore sit aliud adhuc quod possit intelligi: a presenti etenim die usque ad paschalis solemnitatis gaudia sex hebdomade ueniunt,  quarum uidelicet dies quadraginta et duo fiunt, ex quibus dum sex Dominici abstinentie subtrahuntur, non plus iam in abstinentia quam triginta et sex dies remanent. Dum uero per trecentos et sexaginta et quinque dies annus ducitur, nos autem per triginta et sex dies affligimur, quasi anni nostri decimas Deo damus per temperantiam, iustitiam, prudentiam et fortitudinem. Et qui nobismetipsis in desideriis per totum annum uiximus, auctori nostro in eius decimis per abstinentiam carnem nostram mortificemus. Nullusque in isto sacratissimo tempore, exceptis Dominicis diebus, prandere presumat, nisi forte ille quem infirmitas ieiunare non permittit: quia aliis diebus ieiunare aut remedium est aut premium, in Quadragesima  uero non ieiunare, peccatum est. Alio tempore qui ieiunat, accipiet indulgentiam: in Quadragesima quoque, qui potest, et non ieiunat, sentiet penam. Et ipse tamen qui ieiunare non preualet secretius sibi soli, aut si est alius infirmus cum ipso sibi in domo sua preparet quod accipiat; et illos qui ieiunare preualent, ad prandium non inuitet, ne sibi augeat etiam de alterius gula peccatum. Castitatem, fratres, cum propriis uxoribus tenete; ecclesias frequentate; ad nocturnas uigilias maturius exsurgite; ad sacra missarum solemnia, si possibile sit, quotidie conuenite; orationi sepe incumbite; ueniam peccatorum uestrorum indesinenter petite; eleemosynarum largitate peccatorum flammas exstinguite; per bona opera conditori uestro reconciliari studete;  pacem cum omnibus habete; quatenus sic sanctum Pascha expectantes, gratiam in conspectu Redemptoris nostri inuenire ualeatis, qui cum Patre et Spiritu sancto uiuit et regnat Deus, per omnia secula seculorum. Amen.



HOMILIA X. IN DOMINICA II QUADRAGESIMAE. De penitentia ex corde facienda et eleemosynarum largitate.


Quadragesime tempus modo colimus, sicut nostis, fratres karissimi, quod ab ipsius Domini magisterio ordinatum, et ab apostolis atque apostolicis uiris commendatum, catholica per totum orbem terrarum ueneratur Ecclesia. Quod bene et apte iuxta confinium Dominice passionis obseruari a patribus decretum  est, ut, secundum Apostolum, passionibus Christi communicantes, eius mereamur resurrectionis fieri consortes. Quod tunc digne fit si, ex corde penitentes, cunctas uite preterite maculas his sanctis diebus per ieiunium et quotidianas preces et lacrymas studeamus abluere, sicut et nos docet Dominus per prophetam dicens: Conuertimini ad me, inquit, in toto corde uestro, in ieiunio et fletu, et planctu: et scindite corda uestra et non uestimenta uestra, et conuertimini ad Dominum Deum uestrum, quia benignus et misericors est, patiens et multe misericordie, et prestabilis super malitiam . Et item: Nolo, inquit, mortem peccatoris, sed ut conuertatur et uiuat . Sed forte aliquis in corde suo ita dicit: uellem quidem ieiunare, sed non possum;  uellem a carne et uino abstinere, sed non permittit me infirmitas. Nam et in hoc do consilium: Ergo si non potes ieiunare, eleemosynam tribue; et quanto infirmior es in uno, tanto largior sis in altero. Bonum est ieiunare, fratres, sed melius est eleemosynam dare. Si aliquis utrumque potest, optimum est; si uero non potest, melius est eleemosynam dare, quia tale est ieiunium sine eleemosyna qualis sine oleo est lucerna. Nam sicut lucerna que sine oleo accenditur, fumare potest, lucem habere non potest, ita ieiunium sine eleemosyna carnem quidem cruciat, sed caritatis lumine animam non illustrat; unde scriptum est: Date eleemosynam, et ecce omnia munda sunt uobis . Sed forte hec  audiens aliquis, apud se ita cogitat, dicens: uellem eleemosynam dare, sed non habeo omnino quod tribuam. Illis ergo qui non habuerint unde tribuant, sufficit uoluntas bona, secundum illud quod scriptum est, Gloria in excelsis Deo, et in terra pax hominibus bone uoluntatis . Sed quis est qui se excusare potest, cum etiam pro calice aque frigide mercedem se Dominus promiserit redditurum esse?  Et quare frigide dixit, ne forte se posset aliquis pauper de lignorum penuria excusare, aut certe dicere se uasculum ubi aquam calefaciat non habere. Denique et per prophetam ita Dominus hortatur, et eo modo admonet eleemosynam fieri, ut prope nullus pauper sit qui se excusare ualeat; sic enim ait: Hoc est ieiunium quod elegi, dicit Dominus:  Frange esurienti panem tuum, et egenos uagosque induc in domum tuam . Non dixit ut integrum panem daret, cum forte ille pauper alium non haberet, sed frange, inquit; ac si diceret: Si tanta tibi paupertas est ut non habeas nisi unum panem, ex ipso quoque frange, et pauperibus tribue: Et egenos uagosque induc in domum tuam, quasi dicat: Si te tam pauperem esse conquereris quod non habeas unde pauperi cibum tribuas, saltem uel in uno angulo domus tue peregrino prepara lectulum. Si uideris, inquit, nudum, ueste cooperi eum, non dixit purpura, uel pretiosis uestibus, indue eum, sed cooperi eum, hoc est indumentis, qualibus habes, nuditatem eius tege. Et carnem tuam, inquit, ne despexeris, hoc est, omnem hominem qui nature tue particeps  est. Quid nos ad hec dicturi sumus, fratres; uel quam excusationem habere poterimus, qui amplas et spatiosas domus habentes, uix aliquando dignamur excipere peregrinum: ignorantes, imo non credentes, quod in omnibus peregrinis Christus suscipitur, sicut ipse dixit: Hospes fui et suscepistis me ; et: Quandiu fecistis uni ex minimis istis, mihi fecistis . Laboriosum et fastidiosum nobis est in pauperibus recipere Christum in patria nostra, timeo ne nobis ille iterum uicem reddat, et nos non recipiat in beatitudinem suam. Contemnimus illum in mundo, timeo ne nos ille iterum contemnat in celo, secundum illud quod ipse dixit: Esuriui et non dedistis mihi manducare, et hospes fui et non suscepistis me; et: Quandiu non fecistis uni ex  minimis istis, nec mihi fecistis; et quod tunc his ipse iudex dicet, auertat, fratres, Deus hoc a nobis: Discedite, inquit, a me, maledicti, in ignem eternum, qui paratus est diabolo et angelis eius; quod nos euitare, et illud magis audire quod beatis et eleemosyne largitoribus ille dicturus est: uenite, benedicti Patris mei, percipite regnum, quod uobis paratum est ab origine mundi, ipse concedat, qui redemit nos in sanguine suo, Christus, saluator et iudex noster, qui uiuit et regnat cum Deo Patre et Spiritu sancto Deus, per omnia secula seculorum. Amen.



HOMILIA XI. IN DOMINICA III QUADRAGESIMAE. De assiduitate orationis, et quod ad ecclesiam conueniendum, et quod non licet cuiquam uenatum uel aleas in sanctis diebus exercere.


Apostolus Petrus exhortatur nos, fratres karissimi, quod cauti simus ac solliciti erga salutem animarum nostrarum, ne forte, per insidias hostis antiqui circumuenti, peccatorum laqueis irretiamur, et enormi scelerum catena constricti, eterno deputemur interitui. uigilate, inquit, et orate, ut non intretis in tentationem, quia aduersarius uester diabolus, tanquam leo rugiens, circuit, querens quem deuoret: cui resistite fortes in fide . Et ideo omni tempore, maxime autem his sacratissimis diebus, operam  debemus impendere uigiliis et orationi, quatenus per gratiam Christi tentatoris uersutissimi dolos et nequitias possimus euadere et in Dei seruitio sedulo permanere. Omni quidem tempore et die noctuque, sine somno ac sine requie, diabolus et angeli eius circumeunt populum Christianum, et querunt quem uenenatis artibus suis decipere possint: maxime autem tunc infesti sunt, cum uident seruos Dei, Ecclesiam uidelicet Christi, bellum contra se disponere, et sub Christo rege totis uiribus militare uelle. Angustatur enim tunc hostis ille nequissimus, quando oues quondam suas recedere uelle conspicit, fremit, irascitur, furit, et totis uiribus aduersus eas commouetur, perire sibi existimans quidquid Christo saluatur. Quia ergo, fratres dilectissimi,  ad Domini sacramentum percipiendum quadraginta dierum ieiunio preparamur, intenti simus ad orationem, ad sacras ecclesias conueniendum, ad offerendum ibi Domino preces et supplicationes deuotas. Ieiunemus tot diebus pro peccatis nostris, quot pro sceleribus nostris Dominus ieiunauit. Illum post baptismum tentauit diabolus; non sciebat Dei Filium esse, et propterea tentare presumebat: nos autem quia scit filios Dei fieri uelle, propterea expugnare nititur, et quasi serpens lubricus, nostros inuoluere pedes, ne ascendere ualeamus ad celum. Si ergo Dominum tentare ausus est uersipellis et nequam, quanto magis nos decipere non timebit? Si contra Filium Dei et figulum suum uas perditum repugnauit, quanto magis contra nos, qui puri homines  sumus, audebit irruere? Sed heu, proh dolor! sunt aliqui tales qui in his sanctis diebus magis student terrenis negotiis aut uanis alee ludis, aut uenatui, aut audiendis causis uacare, quam uerbum Dei audire aut orationi insistere. An putatis illum ieiunare, fratres, qui primo diluculo non ad ecclesiam uigilat, non beatorum martyrum loca sancta perquirit, sed surgens congregat seruulos, disponit retia, canes producit siluasque perlustrat, ac seruulos suos pertrahit secum, fortasse ad ecclesiam magis festinantes, et uoluptatibus suis peccata accumulat aliena, nesciens se reum futurum tam de suo delicto quam de perditione seruorum? Tota igitur die uenatibus immoratur, nunc clamorem immoderatum  efferens, nunc silentium latenter indicens; letus si aliquid ceperit, iratus si id quod non habebat amiserit; et tanto studio gerit quasi ideo indictum ieiunium fuerit ut uenetur. Et sunt plerique qui de uenatibus redeuntes, magis canum quam seruorum curam gerunt, et faciunt eos iuxta se recumbere uel dormire, quotidianum illis cibum sui presentia ministrantes, qui utrum seruus eius fame moriatur ignorat; et quod est grauius, si diligenter his preparatum non fuerit, pro cane seruus punitur, uel etiam occiditur. uidentur enim in nonnullorum domibus nitidi et crassi canes discurrere, homines autem pallentes et titubantes incedere. Isti ergo quomodo aliquando pauperibus extraneis miserebuntur, qui minime propriis famulis miserentur.  Scire autem debemus, fratres, hoc acceptum esse Deo ieiunium, non solum ut abstinentia castigemus corpora, sed etiam humilitate animas induamus. Simus ad seruulos mites, blandi ad extraneos, misericordes ad pauperes; surgentes primo diluculo ad ecclesiam festinemus, referamus Deo gratias, peccatorum ueniam postulemus, rogantes preteritis delictis indulgentiam, cautelam de futuris; tota die sit nobis assidua uel oratio uel lectio: qui litteras nescit, sanctum uirum ac doctum perquirens, eius confabulatione pascatur. Nullum actus seculi a diuina seruitute abstrahant uel impediant: non ludus tabule mentem auocet; non uoluptas canum sensus abducat; non negotii compendium animam auiditate peruertat. Quidquid enim in his uanitatibus, uel in aliis  ineptiis preter mandatum Dei feceris, quamuis abstineas, non ieiunas, quia uoluptatem tuam exerces, non Domini facis uoluntatem. Hoc est enim salutare ieiunium, ut sicut abstinet corpus ab epulis, ita et anima refrenetur a uitiis, ut ieiunemus pariter a cibis et peccato, ut labor noster per Dei gratiam coronam nobis pariat sempiternam. Amen.



HOMILIA XII. IN DOMINICA Iu QUADRAGESIMAE. De misericordia et remissione debitorum in illis qui contra nos delinquunt facienda.


Legimus in Euangelio Saluatorem nostrum ita precepisse discipulis suis atque dixisse: Estote misericordes, quia et Pater uester celestis misericors est: dimittite et dimittetur uobis; date et dabitur uobis. In  qua mensura mensi fueritis, remetietur uobis. Hanc licet sententiam Domini seruare omni tempore necesse sit, fratres karissimi, maxime tamen his diebus, in quibus ueniam peccatorum nostrorum promereri et misericordiam Domini nobis conciliare studemus, cum ita quotidie Deo in oratione dicamus, magisterio celesti imbuti: Dimitte nobis debita nostra, sicut et nos dimittimus debitoribus nostris; ne nos hac sententia magis accusare quam reconciliare apud Dominum uideamur, si contra mandata eius duros nos et immites aduersus proximos nostros erigamus. Omnes enim agere debemus penitentiam, et omnes indigemus indulgentia, quia omnes errauimus: nam si Scripture testimonio nec unius diei infans  mundus est, quis se immunem a peccato audebit asserere et penitentie remedia refutare: Et beatus Ioannes apostolus ait : Si dixerimus quia peccatum non habemus, ipsi nos seducimus, et ueritas in nobis non est. Si confiteamur peccata nostra, fidelis est et iustus, ut remittat nobis peccata nostra, et mundet nos ab omni iniquitate. Sed quod ualde dolendum est, nonnulli, peccata sua obliuioni tradentes, et per iactantiam mundanam superbientes, non solum se reos esse non cogitant, et se absoluere a propriis delictis per misericordiam in alios factam nequaquam curant: imo preceptorum diuinorum immemores, ita circa seruos suos et subditos sibi potestatem dominationis exercent, ut in his diebus non dubitent flagellis eos cedere, penis afficere,  compedibus prepedire; si forte cum ad reficiendum uenitur, tardus minister fuerit, statim eum uerberibus laniare, et prius satiare seruuli sanguine appetit, quam conuiuii uoluptate. Horum quale ieiunium est, fratres, quod ideo ieiunatum est, ut non Diuinitatis misericordiam prouocarent, sed ut clamorem familie ingemiscentis effunderent. Quisquis autem cupit de Deo misericordiam promereri, ipse debet prior esse misericors; scriptum est enim: Iudicium ei sine misericordia, qui non facit misericordiam ; et: Si non remiseritis hominibus peccata eorum, nec Pater uester celestis dimittet uobis peccata uestra . Ergo quam absurdum est quod Christianus dominus Christiano in his diebus seruo non parcat, minime respiciens quod si seruus est  conditione, gratia tamen frater est; etenim similiter Christum induit, iisdem participat sacramentis: eodem quo et tu utitur Deo Patre, cur te non utatur fratre? Recogitate, fratres, originem uestram: omne quidem humanum genus ex uno homine, id est Adam, procreatum est et mortali, mortale genitum, et similiter nascimur, similiter et morimur, similiter et putrescimus; soli et nudi in hunc mundum intrauimus, soli et nudi exibimus: solummodo hinc exeuntes bona opera uel mala que hic gessimus nos prosequuntur, et unusquisque nostrum ante tribunal Christi pro se redditurus est rationem. Et ideo, fratres, quicunque ex uobis aliis presunt, per caritatem illis imperent; qui autem subditi sunt, in caritate illis seruiant qui sibi presunt. Audiant quoque  non me, sed Apostolum sibi ita precipientem : Serui, inquit, obedite dominis carnalibus cum tremore et timore, in simplicitate cordis uestri, sicut Christo. Non ad oculum seruientes, quasi hominibus placentes, sed ut serui Christi, facientes uoluntatem Dei ex animo. Cum bona uoluntate seruientes, sicut Domino, et non hominibus. Scientes quia unusquisque quodcunque fecerit bonum, hoc recipiet a Deo, siue seruus, siue liber. His autem qui presunt idem apostolus ita dicit: Et, domini, eadem facite illis, remittentes minas, scientes quia et illorum et uester Dominus est in celis, et personarum acceptio non est apud Deum: siue serui, siue liberi, unum sumus in Christo . Talibus enim dictis ex Apostolo Christi  admoniti fratres, studeamus inter nos caritatem atque unitatem spiritus in uinculo pacis custodire. Nulli sit graue proximo in se delinquenti delicta parua dimittere, qui maxima et enormia apud Deum cupit scelera dissoluere. Sicque ieiunium nostrum et oratio atque eleemosyna Deo acceptabilis erit, si per caritatem offertur, quia caritas operit multitudinem peccatorum ; et: Deus ipse caritas est, et qui manet in caritate in Deo manet, et Deus in eo . Quam nos hic feliciter habere, et ad eternam beatitudinem per hanc uenire ipse concedat, qui nos per ipsam redemit, Christus, Saluator noster, qui uiuit et regnat Deus per omnia secula seculorum. Amen.



HOMILIA XIII. IN DOMINICA II QUADRAGESIMAE. De fidei catholice ueritate et bonorum operum concordia.


Oportet utique, dilectissimi fratres, ut in hac sacratissima obseruatione Quadragesime sicut corpus nostrum mortificamus per ieiunium, ita animas nostras uiuificemus per spiritale studium et illuminemus per Dei uerbum, ut per interioris hominis uoluntatem, atque exterioris conuersationem, possimus in omnibus placere creatori nostro. Sed ad hec, ante omnia, necessaria nobis est fides recta, quia, secundum Apostolum, impossibile est sine fide placere Deo . Et ideo queso, fratres, ut nobis reserantibus expositionem symboli, attentius audiatis, quia doctrina symboli uirtus est sacramenti, illuminatio anime, plenitudo  credendi: quia quod in eo docetur ac discitur et unitas est Trinitatis, et Trinitas distincta personis, et excellentia Creatoris, et misericordia Redemptoris: hoc nexus infidelitatis absoluitur, hoc uite ianua panditur, hoc gloria eterna preparatur; hoc, obsecro, fratres, memorie uestre cito ac firmiter commendate: et si quos filios uel filias in baptismate proximo habere desideratis, si intelligibilem etatem adhuc habent, fidem quam profiteri debent ante baptismum eos scire faciatis; sin autem etas illa ad hoc minus idonea est, uos quoque illam fidem quam pro eis profiteri uultis, cum ad etatem congruam peruenerint, cognoscite, ad insinuandum illis uos debitores esse. Est autem symbolum tale, quod, ab apostolis commendatum, sancta firmiter tenet Ecclesia:  Credo in Deum Patrem omnipotentem, creatorem celi et terre; et in Iesum Christum Filium eius unicum, Dominum nostrum: qui conceptus est de Spiritu sancto, natus ex Maria uirgine, passus sub Pontio Pilato, crucifixus, mortuus et sepultus: descendit ad inferna; tertia die resurrexit a mortuis, ascendit ad celos, sedet ad dexteram Dei Patris omnipotentis: inde uenturus iudicare uiuos et mortuos. Credo in Spiritum sanctum, sanctam Ecclesiam catholicam, sanctorum communionem, remissionem peccatorum, carnis resurrectionem, uitam eternam. Amen. Repetendus est uobis, dilectissimi, sermo symboli huius, qualiter ea que dicimus uestris sensibus melius inseramus. Credo in Deum Patrem omnipotentem, creatorem celi  et terre. In primis dicit Credo, quia Deus noster non iubet nos discutere diuina iudicia, sed credere: non rationem requirere, sed fidem simpliciter et immobiliter exhibere. In Deum Patrem: non ergo ante Deus esse cepit et postea Pater, sed sine ullo initio et Deus semper et Pater est; quia ergo semper fuit Pater, semper habuit Filium, cui Pater est. Omnipotentem uero dicit, quia omnia potest, cuique nichil impossibile est; qui celum, terram, mare, homines atque omnia que sunt, uiuunt, sentiunt atque discernunt, non aliquo operis actu, sed solo uerbi creauit imperio. Et in Iesum Christum, Filium eius unicum, Dominum nostrum. Aduertite quod quomodo in Patrem, sic et in Filium eius unicum credendum sit; et quia cum Patre equalis est Dominus maiestate, tantum  ipsi, quantum et Patri, honoris, tantum debemus et seruitutis. iehsu saluator interpretatur, Christus uero a chrismate dicitur: quia sicut antiqui reges a sacerdotibus sacro oleo perfundebantur, sic Dominus noster iehsu Christus Spiritus sancti infusione repletus est. Qui conceptus est de Spiritu sancto, natus ex Maria uirgine: non ergo ex uirili semine, sed Spiritus sancti opere, caro Christi in utero uirginis formata est; et ideo que saluatorem genuit, et uirgo fuit in partu, et uirgo permansit post partum. Passus sub Pontio Pilato: iste Pilatus iudex erat in illo tempore, ab imperatore positus in Iudea, sub quo Dominus passus est, cuius mentio tantum hic ad temporis significationem pertinet. Crucifixus, mortuus et sepultus: crucem illam in qua ille crucifixus  est corpore, nos per similitudinem gestamus in fronte, et per hanc defendimur ab hoste, et sicut in ueritate natus est Christus, ita et in ueritate mortuus et sepultus est. Tertia die resurrexit a mortuis: triduane sepulture mora euidenter ostendit quod dum corpus in sepulcro iacuit, anima illa de inferis triumphauit. Ascendit ad celos: ideo conditionem nature nostre, quam de homine matre natus assumpsit, super celos in dextera Dei, hoc est in honore Dei Patris, collocauit, ut pro nobis propitiator existeret. Inde uenturus iudicare uiuos et mortuos: in ipso corpore uenturus est ad iudicium in quo ascendit in celum; Christianos iudicabit et paganos, iustos et peccatores, fideles et impios. Credo in Spiritum sanctum: aduertite quod sicut in Patrem, ita  et in Filium, et in Spiritum sanctum sit credendum; nam qui uel unam de Trinitate personam non crediderit, in duabus illi credidisse non proderit. Sanctam Ecclesiam catholicam: sciendum est quod Ecclesiam credere, non tamen in Ecclesiam credere debeamus, quia Ecclesia non Deus, sed domus Dei est. Catholicam dicit, id est, toto orbe diffusam: quia diuersorum hereticorum Ecclesie ideo catholice non dicuntur, quia per loca atque per suas prouincias continentur: hec uero a solis ortu usque ad occasum unius fidei splendore diffunditur. Sanctorum communionem, id est, illorum qui in hac fide defuncti sunt, societatem in celis speramus. Remissionem peccatorum, que nobis prestatur munere Redemptoris  pleniter in baptismo per fidem, et ea que post baptismum committimus per confessionem et ueram penitentiam ac bona opera speramus dimitti. Carnis resurrectionem: carnem uidelicet quam in hac uita sub mortali conditione portamus, resurrecturam esse immortalem ac rationem reddituram pro anime consortio credamus. uitam eternam. Amen. uitam quoque eternam debetis credere in celis, fratres, ueraciter, quod significat Amen, uos percipere posse cum Christo et sanctis eius, si hanc quam uobis exposuimus fidem fideliter teneatis ac bonis actibus conseruetis: quam obsecro ut memorie bene commendetis ac digna conuersatione probare et usque ad finem uite istius perducere contendatis, ut per hanc eterna premia consequi Christo donante mereamini.  Amen.



HOMILIA XIu. IN DIE PALMARUM.


Hodierne celebritatis obseruatio quid nobis innuat, non incongruum uidetur, fratres karissimi, inter hec sacra missarum solemnia uobis breuiter exponere, quia aliqui uestrum huius festi rationem sciunt: aliqui uero quod ritu cultus cum ceteris foris geritur, intellectu cordis minime intus norunt. Narrat quidem sanctum Euangelium quod Redemptor noster, appropinquante tempore sue passionis, ante sex dies Hierosolymam pergens, per discipulos suos asellum sibi adduci iusserit, qui cum adductus esset, apostoli super eum uestimenta sua imposuerint,  et Iesum desuper sedere fecerint: plurima autem turba strauerit uestimenta sua in uia; alii uero ramos de arboribus cedentes, similiter uiam sternerent, quatenus asinus ille sine offendiculo incederet. Illi autem qui preibant, et qui sequebantur, clamauerunt dicentes: Hosanna filio Dauid, benedictus qui uenit in nomine Domini rex Isrel, Hosanna in excelsis. Et quod cum tali triumpho Dominus iehsu Hierosolymam ingressus sit: hec quidem secundum historiam ita facta, hodierno conuentu, in memoriam Redemptoris nostri celebrauimus, opportunum estimantes quid hec spiraliter significent uobis intimare. Asinus quippe hic super quem Dominus sedit, gentilem populum significat unde nos sumus: quem apostoli per predicationem Euangelii, ab inimici uinculis,  id est diaboli, absoluentes, ad Christum adduxerunt; imponentesque super eum uestimenta sua, id est, preceptis Dominicis et gratia spiritali nuditatem peccatorum eius uelantes, Dominum desuper sedere, id est, habitare et imperare, fecerunt. Plurima autem turba, que uestimenta sua sternebat in uia, martyres significat, qui corpora sua pro Christo morti tradiderunt, nobisque exemplum dederunt, qui iumenta Domini sumus, ut pro Christi fide cuncta aduersa patienter toleremus. Illi autem qui ramos de arboribus fructiferis, id est, prophetis testimonia sacra sumentes, nobis quotidie uiam sternunt, id est, uiam nostram ordinant quatenus sine offensa peccatorum, sub sessore Domino, in sanctam ciuitatem, id  est in Hierusalem celestem, possimus intrare. Quod autem illi qui preibant, et qui sequebantur, clamabant: Hosanna filio Dauid, significat illos sanctos qui ante aduentum Domini in carne precesserunt, et eos qui post ascensionem eius subsecuti sunt, concorditer laudes eius resonasse et maiestatem illius predicasse ueraciter: quia quod prophete et patriarche de eo predixerunt futurum, hoc apostoli et euangeliste narrabant iam esse completum. Hec igitur considerantes, fratres karissimi, perpendamus misericordiam conditoris nostri, qui prius nos bonos et immortales creauit, et post preuaricationem ac lapsum fragiles ac mortales factos, a potestate diaboli et peccatorum uinculis per Unigenitum suum liberauit. Humiliemus nos sub tanto sessore, quia iugum  eius suaue et onus ipsius leue est; studeamus, quantum possumus, ut eum portantes, peccatorum offendicula caueamus. Habemus uiam preparatam, quia omnis Scriptura diuinitus inspirata ac dictata docet et instruit nos, qualiter recto cursu pergamus ad patriam nostram, et bono studio, per fidem, spem et caritatem, ueniamus ad creatorem nostrum. Iam approximat dies sanctus Pasche: hec hebdomada, fratres, pre ceteris totius anni septimanis, mysteriis celestibus plena est: hac hebdomada Saluator quotidie usque ad tempus passionis sue in templo docuit; in hac quippe, id est, quinta feria huius septimane, in cena mystica, corporis et sanguinis sui sacramenta suis discipulis ipse primum tradidit, quando et eorum pedes lauit; in sexta feria quoque  crucis ac passionis sue mysteria compleuit; sabbato uero in sepulcro requieuit. Quicunque ergo in hac Quadragesima usque modo bene laborauimus, usque ad finem eius in hoc perseuerare studeamus. Quicunque ergo hactenus desidiosi fuimus, saltem in istis septem diebus cum ieiuniis et eleemosynis largis, cum uigiliis et oratione, cum lacrymis et compunctione cordis, misericordiam apud Redemptorem nostrum inuenire satagamus: ut in sancto Pascha, quando ad mensam sacram Domini accessuri su mus, oculi eius in nullo nostrum offendantur, ne forte ei dicat: Amice, ad quid uenisti: quomodo huc intrasti non habens uestem nuptialem? cuius iram nos deuitare, et gratiam eius magis inuenire, ipse concedat, qui nos redemit, Christus, Saluator noster: qui  cum Patre et Spiritu sancto uiuit et regnat Deus, per omnia secula seculorum. Amen.



HOMILIA Xu. IN CeNA DOMINI.


Non pretermittendum est, fratres karissimi ac Dei filii nominati, quin aliquam allocutionis admonitionem de hoc sancto et pretioso die hodierne festiuitatis uobis faciamus, quam cuncta Dei Ecclesia, per totum mundum diffusa, celebrat et honorat: quia sicut corpus sine quotidiano uictu non potest uiuere, ita nec anima, que ualde pretiosioris est conditionis, sine Dei uerbo. Nam sicut caro redit ad terram, de qua sumpsit originem, ita anima ad celum, si semper  diuino eloquio, quod eius cibus est, pascatur ac reficiatur, quia hoc omnem suauitatem superat mellis, testante propheta Dauid, qui ait: Quam dulcia faucibus meis eloquia tua, Domine, super mel ori meo . Unicuique ergo homini sit certum ac notum quia sicut natus est in hunc mundum, ita mundum reliquit, attestante euangelista Ioanne de Filio Dei in hac euangelica lectione quam modo legere audistis, sic dicens: Ante diem festum Pasche, sciens iehsu quia uenit hora eius ut transeat ex hoc mundo ad Patrem. Dei Filius namque, de quo omnis honor ac potestas procedit, in multis rebus propter nos dehonestatus est, flagellis flagellatus, alapis percussus, in facie sputus, per manus uinctus, spineam portans coronam, uenditus, et sic tandem per crucis  passionem mortem suscipiens, et a morte resurgens, ascendit ad Patrem suum in celum, unde descendit; sic et nos ad nostrum Patrem, quod ipse Christus est, transire debemus de hoc mundo, iniquitatem dimittere et iustitiam facere; largire bona temporalia propter eterna; linquere diabolum et eius mala opera, et que Deo sunt placita agere et amare; Deum ex toto corde et omni mente diligere; proximum nostrum, quod unusquisque Christianus est, sicut nosmetipsos; mendacia uitare, superbiam, homicidia, fornicationes, furta et cetera que his sunt similia. Si hec ergo agamus bona, et uitemus mala que dixi, imitamur et nos Dei Filium, similiter ascendentes ad Patrem nostrum qui in celis est, qui simul omnia regit et habet. Sequitur: Cum dilexisset suos qui  erant in mundo, in finem dilexit eos. In tantum quippe Dominus dilexit suos qui erant in hoc mundo, ut seipsum etiam tradebat propter eos in mortem: quia maiorem dilectionem nemo habet, quam qui animam suam dat pro amicis suis . Tunc cena parata est, ut conuenientes discipuli cum magistro, statim diabolus misit in cor Iude ut traderet suum magistrum et Dominum nostrum Iudeis: quia sicut malis et iniquis, ut Iudas fuit, diabolus malas cogitationes immittit, ita Spiritus sanctus bonis et iustis pias rectasque cogitationes innectit; sicut suis semper fecerat discipulis, mittens eos ad reges et presides, dixit: Dum steteritis ante eos, nolite premeditari quomodo aut quid loquamini, quia dabitur uobis in illa hora quid loquamini . Traditor Dei  Iudas et proditor ad conuiuium uenit sine fide, quia si ueraciter fidem habuisset, nunquam eum impiis Iudeis tradidisset. Sciens autem iehsu quia Deus Pater omnia dedit ei in potestatem, et ipsum traditorem suum, ac conscius quid facere pro amicis suis debuisset, et quia a Deo Patre in hunc mundum uenerat, tamen in deitate illum non relinquens: et iterum ad eum reuersurus, nunquam nos de sua gratia deserens; surgit a cena, et ponit uestimenta sua; ac statim cepit lauare pedes discipulorum, implens officium serui, quamuis creator omnium esset, celestium, terrestrium et infernorum. Sed tunc primum uenit ad Petrum, quia summus et princeps erat apostolorum; et iuste, qui claues regni celorum illi  concessit, et quodcunque solueret in terris, fuisset solutum in celis. Tunc nimium sanctus Petrus expauescit, quod Filius Dei, conditor sui et cunctarum rerum, debuisset pedes sui serui lauare, et ait: Domine, tu nunquam mihi lauas pedes? quia tu es Dominus, et ego seruus; tu Deus, ego homo; tu redemptor, ego peccator. Respondit ei iehsu: Quod ego facio, tu nescis modo, scies autem postea; quasi dixisset: Sic huius facti mysterium necdum intelligis, sed postea intellecturus eris, quia si non lauero tibi pedes, non habebis partem mecum. Iterum autem prohibuit dicens: non lauabis mihi unquam pedes; sed tertio, de sermone Domini territus, quia dixit: Si non lauero tibi pedes, non habebis partem mecum, subiunxit: Domine, non tantum pedes, sed et manus  et caput; si minaris ergo quod nullam tecum habeam communionem propter lauandos pedes, nunc pro eo quod aliquam communionis tue partem habeam, nullam tibi nego abluendam mei corporis partem. Respondit iehsu: Qui lotus est, non indiget nisi ut pedes lauet, sed est mundus totus. Significabat autem hoc: Quicunque ergo ad sacrum uenerit baptismum, et in hoc mittitur in nomine Patris, et Filii, et Spiritus sancti, statim totus est mundus, tam in anima quam in corpore: quia in baptismi lauacro peccata hominum dimittuntur et delentur; nam antequam baptizetur, filius diaboli, postea uero filius Dei nominatur. Hoc significauit Dominus cum dicit: Qui lotus est, non indiget, nisi ut pedes lauet, sed est mundus totus. Quia sicut pedes, qui terram calcant, sine  aliqua sorde esse non possunt, sic nemo in hoc seculo et in hac mortali carne potest sine peccato uiuere, D. Ioanne apostolo attestante: Si dixerimus, inquit, quia peccatum non habemus, nosipsos decipimus et ueritas in nobis non est . Homo uero cum post baptismum per aliquod malum opus sordidatur, iterum necesse est per eamdem gratiam diuine bonitatis emundari, id est, cum pecunia, eleemosyna, oratione, flere prauum quod gessit, querere bonum quod peccando amisit. Spiritaliter autem Dominus quotidie pedes nostros lauat, cum Deum Patrem interpellat pro nobis. Similiter nos ipsi quotidie pedes nostros lauare debemus, confitendo in corde peccata nostra cum Oratione Dominica: Dimitte nobis debita nostra, sicut et nos dimittimus debitoribus nostris.  Tunc Dei Filius quando hec omnia que uobis numeraui se humilians compleuit, ait ad eos: Scitis quid fecerim uobis: si ergo Dominus et magister laui uestros pedes, et uos debetis alter alterius lauare pedes, ut quemadmodum ego feci uobis, ita et uos faciatis; quasi dixisset ita: Si ego Deus et Dominus dimisi uobis peccata uestra, tanto magis et uos debetis alter alterius peccata dimittere. Quod autem dicit euangelista Dominum surrexisse a cena, hoc est, quando Dei Filius de celesti solio Patris descendit ad terram, nostram sibi carnem sumendo. In hoc sua ponit uestimenta, quoniam se humiliauit et obediens Deo Patri erat usque ad mortem. Linteo se procinxit, quia formam serui suscepit. Misit aquam in peluim,  quando sanguinem suum misit in terram, ut mundaret uestigia in se credentium, que terrenis peccatis sordida fuere. Tunc linteo pedes extersit, quando cum propria corporis sui carne scelera peccatorum nostrorum propter nos moriendo purgauit. In hoc itaque pedes discipulorum lotos habebat, quando per sui sanguinis effusionem purgationem nostre redemptionis impleuit. Quod autem ait, accepit uestimenta sua, hoc est, quod in die tertia de sepulcro cum eodem corpore quo moriebatur in cruce, resurgens, iterum uestitus et immortalis factus. Quod autem euangelica lectio dicit, Iesum iterum recubuisse, significat quia iterum ascendit in celum ad Patrem suum unde descendit, sedens in dextera Dei, et in maiestate paterne diuinitatis, unde iterum uenturus  est iudicare uiuos et mortuos. Ad hoc uenturum iudicium, ipsum Deum cum ceteris qui iudicant orbem terre in equitate, mitem et pium inuenire mereamini, ut cum eo regnare in eterna felicitate possitis in secula seculorum. Amen.



HOMILIA XuI. IN SABBATO SANCTO PASCHAE.


Ecce, fratres karissimi, diu desiderata aduenit solemnitas, in qua Saluator noster alligato principe tenebrarum, et confractis portis mortis, ablataque preda sanctarum animarum, de inferno triumphans, resurrexit in gloria. In hac quidem nocte, sicut modo ex Euangelica lectione audiuimus, resurgente Redemptore nostro, terremotus factus est magnus:  angelus autem Domini descendit de celo, et accedens reuoluit lapidem ab ostio monumenti, sedebatque super eum, quem Iudei ob perfidiam maximam appositum signauerunt, et munierunt sepulcrum cum custodibus. Aspectus autem angeli erat sicut fulgur, et uestimenta sicut nix. Pre timore autem eius exterriti sunt custodes, et facti sunt uelut mortui. Mulieribus quoque, que Saluatoris amore accense, ad sepulcrum uenerunt, idem angelus dixit: Nolite timere uos, scio enim quod Iesum qui crucifixus est queritis: non est hic, surrexit sicut dixit; uenite et uidete locum ubi positus erat Dominus: et cito euntes discite discipulis eius quia surrexit, et ecce precedet uos in Galileam; ubi eum uidebitis, ecce predixi uobis. Nobis enim et pro nobis Christus nascitur, patitur, resurgit, ut nos  in uita per ipsum renascamur: omnia enim per ipsum in hac nocte restaurata sunt. In hac quippe nocte, quasi primitie dormientium, Christus resurrexit; in hac nocte captiuitas nostra soluitur, uita, in Adam amissa, restauratur; in hac nocte protoplastus antiquus peregrinus rediit ad paradisi patriam, Christo cherubin mouente: ab hac enim nocte Dominice resurrectionis paradisus patet, nulli clauditur, nisi a seipso; nulli aperitur, nisi a Christo. Ad hoc enim hodie Dominus resurrexit, ut imaginem nobis future resurrectionis ostenderet; et ideo hodie uitali lauacro resurgens Dei populus, ad instar resurrectionis, Ecclesiam nostram splendore niuei candoris illuminat. Gratias Deo nostro agere debemus,  karissimi, quod dum sancti pasche solemnitatem colimus, future resurrectionis speciem in renatis iam uidemus. Hoc itaque admoneo, dilectissimi fratres, ut quoties paschalis solemnitas uenit, quicunque uiri, quecunque mulieres de sacro fonte filios spiritaliter exceperunt, cognoscant se pro ipsis fideiussores apud Deum exstitisse, et ideo semper illis sollicitudinem uere caritatis impendant, admoneant et castigent, atque corripiant, ut castitatem custodiant, uirginitatem usque ad nuptias seruent, a maledicto uel a periurio linguam refrenent, cantica turpia uel luxuriosa ex ore non proferant, non superbiant, non inuideant, iracundiam uel odium in corde non teneant, auguria non obseruent, philacteria et characteres diabolicos nec sibi nec suis aliquando  suspendant, precantatores uelut ministros diaboli fugiant, fidem catholicam teneant, ad ecclesiam frequentius currant, contempta uerbositate, lectiones diuinas attentius auribus audiant, peregrinos excipiant, et secundum quod in Scripturis constitutum est, hospitum pedes lauent, pacem et ipsi teneant, et discordes ad concordiam reuocare contendant sacerdotibus et parentibus honorem et amorem uere caritatis impendant: hec ergo omnia, et his similia, filios et filias uestras admonere condecet, ut cum ipsis ad eternam beatitudinem feliciter ueniatis. Nemo se circumueniat, fratres karissimi, nullus homo sibi solummodo uiuat, sed, sicut frequenter suggessi, quantoscunque aliquis per exemplum sancte uite edificauerit, cum tantis et pro  tantis mercedem beate retributionis accipiet; et quantiscunque exemplum male conuersationis, etiamsi illi non eum sequantur, prebuerit, pro tantis se rationem nouerit redditurum, quia occasionem eis dedit mortis et causam parauit perditionis. Et ideo sicut iam supra suggessi, neophytis nostris, auxiliante Domino, exemplum bone conuersationis, quantum possumus, debemus ostendere, ut non pro illorum destructione penam recipere, sed pro edificatione ad indulgentiam delictorum nostrorum, Domino prestante, mereamur peruenire, et gaudia eterna possidere. Amen.



HOMILIA XuII. IN DIE DOMINICA PASCHAE.

 Pascha nostrum, dilectissimi, Christi est resurrectio: Pascha quippe transitus interpretatur, uidelicet de morte ad uitam, de passione ad gloriam, de inferno ad paradisum. In eo quippe quod Christus mortuus est, mors nostra destructa est; et quod ipse resurrexit, nobis resurgendi facultatem tribuit, nosque transire fecit de infidelitate ad fidem catholicam, de idololatria ad unius Dei cultum, de peccato ad iustitiam, de errore ad ueritatem, de discordia ad pacem, de seruis inutilibus et diaboli seruitio mancipatis in numerum filiorum Dei, de exsilio ad patriam, de pena ad coronam. Et ideo, dilectissimi, pascha Christi regnum est celi, salus mundi, occasus inferni, gloria supernorum, uita credentium, resurrectio mortuorum, testimonium miserationis diuine,  pretium redemptionis humane, contritio mortis abolita est [Dele abolita est]. Que festiuitas, Dei sacrata mysterio, uirtutem Dominice resurrectionis per angelos indicat, per populos manifestat, per corda credentium bona multiplicat. Hic est igitur dies ille de quo Psalmista olim precinebat, dicens: Hec dies quam fecit Dominus, exsultemus et letemur in ea . Celsior cunctis, lucidior uniuersis, in qua Dominus resurrexit: in qua nouam sibi plebem, ut ibi uidetis, regenerationis spiritu conquisiuit; in qua singulorum mentes gaudio et exsultatione perfudit. Hic ergo dies resurrectionis Christi defunctis uita, peccatoribus uenia, sanctis est gloria. Quomodo ergo Maria uirgo, mater Domini, inter omnes mulieres principatum tenet, ita et in terris dies hec  omnium dierum caput est: et sicut Sancta sanctorum, uel Cantica canticorum in Scripturis legimus, ita et hanc solemnitatem solemnitatum merito dicimus. Igneam illam rhompheam et paradisi ianuam, quam nullus potuit effringere, modo Christus cum latrone reserauit: porta paradisi, que nulli ante passionem Domini aperta est, ex eo tempore quo passus est Dominus usque ad presentem diem et clausa et reserata est; clausa est peccatoribus et incredulis, reserata est iustis et credentibus: per hanc ingressus est Petrus, per hanc ingressus est Paulus, per hanc omnes sancti martyres intrauerunt, per hanc quotidie de toto mundo iustorum anime ingrediuntur. Due enim porte sunt, porta paradisi, et porta Ecclesie: per portam Ecclesie intrauimus primitus, id est,  per fidem et baptismum, quia quidem, si fideliter permanebimus bene operantes, post exitum uite portam intrabimus paradisi. Ecclesia quoque sancta sine dubio domus Dei est, et ita debemus uiuere ne eiiciamur de domo illa, et eiecti foras a bestiis, id est malignis spiritibus, deuoremur, de quibus propheta dicit : Ne tradas, Domine, bestiis animas confitentes tibi. Assidue ergo uersemur in illa, que omnium nostrum mater est, id est, Ecclesia, quatenus ad Patris eterni, cui nos ipsa filios adoptionis genuit, mereamur peruenire regnum. Celebremus hanc sacratissimam solemnitatem ita, sicut apostolus Paulus nos docuit, dicens: Non in fermento ueteri, neque in fermento malitie et nequitie  ; hoc est, non in amaritudine malitie humane, sed in sinceritate diuine sanctitatis, que est castitas, humilitas, bonitas, misericordia, humanitas, iustitia, lenitas, patientia, ueritas, pax, benignitas. Hec est massa sanctitatis Christiane quam humane malitie fermentum corrumpit, hoc est, libido, superbia, inuidia, iniquitas, auaritia, intemperantia, mendacium, discordia, odium, uana gloria, crudelitas et iniustitia; que omnia corruptionis genera aliena nobis efficiat, et sinceritatem ueritatis sue ipse in nobis custodiat, auctor et largitor omnium bonorum et effector istius sacratissime festiuitatis, iehsu Christus, Saluator noster, qui uiuit et regnat cum Deo Patre in unitate Spiritus sancti Deus, per omnia secula seculorum. Amen.



HOMILIA XuIII. IN OCTAuIS PASCHAE, SIuE IN CAETERIS DOMINICIS DIEBUS POST PASCHA.


Isti sunt dies, fratres karissimi, quos ob honorem Dominice resurrectionis per totum orbem terrarum catholica ueneratur Ecclesia, quia Saluator noster post resurrectionem suam, sicut beatus Lucas testatur , per dies quadraginta suis discipulis in multis argumentis apparuit, et ueritatem sue resurrectionis illis manifestauit; et ideo sanctorum patrum traditione, debemus omnes dies istos festiuos habere, et cum spiritali gaudio gloriam resurrectionis Christi celebrare, neque ieiuniorum rigorem in illis tenere, licet sobrietas omni tempore tenenda sit. Quadragesime ergo tempus, quod ante pascha cum  ieiuniis et afflictione carnis nostre habuimus, presentis seculi typum tenet, in quo per mortificationem corporis nostri passionibus Christi communicare debemus: istud uero tempus quod post pascha usque in sanctam Pentecosten obseruamus, propter resurrectionem Christi, future uite imaginem prefert, in quo laudes Deo cum magna letitia decantamus; Alleluia enim, quod istis diebus in laudibus Dei sancta frequentat Ecclesia, canticum celeste est, sicut Ioannes apostolus in Apocalypsi sua testatur , et future uite gloriam nobis premonstrat, quando ad exemplum Redemptoris nostri, a mortuis resurgentes in eterna beatitudine cum sanctis angelis sine cessatione laudes creatori nostro in eternum  cantabimus. Sed quia paschale tempus modo, fratres karissimi, celebramus, sic exsultemus in spe ut perueniamus ad rem: ut quod iam precessit in capite nostro, ipsi quoque in die nouissima percipere mereamur: sicque corpori nostro relaxemus, ut puritas mentis non obfuscetur: sed potius abstinentes ab omni lusu, ebrietate, lasciuia ac turpitudine, demus operam sobrie remissioni ac sancte sinceritati, ut quidquid modo corporali abstinentia non acquirimus, mentium puritate et morum probitate queramus. Audite me, fratres, omnes qui statis in Domino, apostolicis uerbis uos alloquor: Ecce nox processit, dies autem appropinquauit: Abiicite opera tenebrarum, et induite uos arma lucis, sicut in die honeste ambulemus; non in comessationibus et ebrietatibus,  non in cubilibus et impudicitiis, non in contentione et emulatione; sed induite uos Dominum Iesum Christum, et carnis curam ne feceritis in concupiscentiis , ut et uitam eternam et stolam immortalitatis induatis, ad quam percipiendam in baptismo regenerati estis: Quotquot enim in Christo baptizati estis, Christum induistis , et eius membra facti estis. Quia ergo membra Christi estis, admoneo uos ut attendatis uobismetipsis, ne forte illam dignitatem perdatis. Magna autem et inestimabilis dignitas est fieri filios Dei, fratres autem Christi: cauete autem ab hominibus , non dico tamen a paganis, uel Iudeis, uel hereticis, sed etiam a malis catholicis, qui confitentur ore Deum, factis autem negant . Eligite uobis in  populo Dei quos imitemini, nam si turbam imitari uolueritis, timeo quod a uero deuietis. Inter paucos ergo angustam uiam ambulantes eligite quos sequamini: quia arcta et angusta uia est que ducit ad uitam, et pauci intrant per eam: lata et spatiosa que ducit ad mortem, et multi uadunt per illam . A rapinis, a fraudibus, a periuriis abstinete; gurgites ebrietatum repellantur a uobis; fornicationes sic fugite quomodo mortem, mortem non que animam soluit a corpore, sed ubi anima semper ardebit cum corpore. Quid prodest, fratres, quod Satanas leuia dicit esse peccata, que Christus ostendit grauia. Dicit enim diabolus, carnis peccata non sunt magna; licitum est usque ad satietatem manducare ac bibere et cum muliere concumbere, et sic seducit.  Sic fecit contra primum hominem cui Deus dixerat: Qua die manducaueritis ex eo, morte moriemini ; uenit inimicus et ait: Non morte moriemini, sed aperientur oculi uestri, et eritis sicut dii . Dimissa est minatio Dei, et audita est promissio diaboli. Nunquid profuit, quia dixit mulier: Serpens decepit me; nunquid defendebat excusatio, et non est secuta damnatio? Nolite recipere pollicitationem diaboli, qui uere inimicus est uester, sed audite magis preceptum Christi qui uos redemit, et sempiternum uobis dedit regnum. Sic peragite dies istos letitie, ut ad ueram in celis peruenire possitis letitiam, et sic Pascha istud transitorium modo celebretis, qualiter cum Christo et sanctis angelis eius in eternum gaudeatis, prestante  ipso Redemptore nostro, qui cum Patre et Spiritu sancto uiuit et regnat Deus, per omnia secula seculorum. Amen.



HOMILIA XIX. IN LITANIIS.

Oportet, fratres karissimi, ut conuentus istius causam non ignoretis, quo, secundum patrum precedentium constituta, omnes in unum uiri et femine, pueri et senes, conuenistis. Ad conciliandum ergo nobis Dei misericordiam tempus est opportunum, ut per ieiunia et castigationem corporis, per preces et compunctionem cordis remissionem peccatorum nostrorum, et gratiam in conspectu eius inuenire mereamur. Legimus enim in prophetis quia cum Niniue ciuitati subuersio diuinitus immineret, et  iuxta sententiam Domini , destruendi illam tempus ingrueret, consistentes in ea aliud non habuisse presidium nisi ut, abiectis copiosis epulis, ieiunia continuata susciperent, et diuitiarum ambitione deposita, humilitatem se paupertatis induerent? scilicet, ut exinde remedium perciperent unde his perditio contingebat; hoc est, ut iram Diuinitatis, quam luxuriando prouocauerant, abstinendo lenirent, et offensam quam in eos superbia contraxerat, humilitas mitigaret. Dicitur enim in illa tribulatione ipse rex deposita imperiali purpura, regali ambitione submota, membra sua cilicio precinxisse atque in sacco et cinere se diebus ac noctibus uolutasse, homines et iumenta pariter ieiunasse, atque ad Deum  in fortitudine clamasse. Omne Niniuitarum regnum tunc interisset, nisi illud penitentia patrona seruasset. Sed cur ieiunabant infantes et iumenta, quorum non arguuntur peccata? Ieiunabat paruulus ut euaderet senior; ieiunabant innocentes, ut non perirent peccatores: omnes pariter abstinebant, ut peccata que ab aliquibus commissa fuerant, ab omnibus soluerentur. Ita et nos, fratres, cum consentientibus animis et conspirati fide clamemus ad Dominum Deum nostrum: Adoremus et procidamus ante Deum, ploremus coram Domino qui fecit nos, quia ipse est Dominus Deus noster , patiens et multum misericors. Precemur illum cum lacrymis et gemitu, ut conuertatur, et ignoscat, et reuertatur a furore ire sue, et non pereamus. Igitur,  fratres, quod ualde dolendum est, aliqui uestrum non solum in his sanctis diebus hec non faciunt, sed, quod peius est, pre ceteris diebus turpius uiuunt, sceleratius agunt. Nam cum isti dies adueniunt, instruunt sibi conuiuia, preparant domos, ut luxuria in eis diligentius exerceatur; et non in saccis neque in lugubri habitu, sed compti et ornati in publicum uiri femineque procedunt, quasi dies sint letitie et non magis penitentie. Cum autem sancte cruces et sanctorum reliquie cum litaniis a clero exportantur, ipsi non insistunt precibus, neque sequuntur uexillum sancte crucis cum laudibus, sed super phaleratos resiliunt equos, discurrunt per campos, ora dissoluunt risu, alterutrumque se precurrere gestiunt, in altum clamorem cum cachinno  extollunt, et non solum hec faciendo ipsi inutiles fiunt, sed etiam alios ab intentione precum impediunt: postquam autem domum ueniunt, conuocant ad conuiuium non pauperes, uel cecos aut debiles, secundum preceptum Domini , sed uicinos ac sodales suos qui sint eiusdem uoti atque eiusdem studii: uacant epulis studentque calicibus epotandis; acquirunt si possunt musicorum instrumenta, tympanum, citharam, tibiam et lyram. Inter que nimia pocula, cantant carmina demonum arte confecta, sicque diem totum cum nocte consumunt. Hec ergo, fratres, quid sunt aliud nisi antiqui hostis machinamenta ac demonum ludibria, separari a Deo et coniungi diabolo, priuari uita et consumi morte, carere celo et retrudi in inferno? isti  enim, secundum Apostolum, non seruiunt Deo, sed suo uentri; non Christo, sed Belial. Obsecro autem uos, fratres, ut talium mores et consortia deuitetis et si eos a talibus ineptiis abstrahere possitis, satagite; sin autem, cauete ne cum talibus pereatis, dies enim modo compunctionis et penitentie celebramus. Et licet omni tempore, fratres karissimi, nobis oporteat Dei misericordiam corpore contrito et corde compuncto requirere, et ab illo indulgentiam peccatorum fideliter postulare: nunc tamen propter imminentem peccatis nostris debitam et grauissimam siccitatem, infestationem paganorum, atque pestilentiam cum mortalitate, ingenti rugitu uel gemitu, assiduis orationibus et largioribus eleemosynis, debemus  Dei misericordiam implorare, ut ipse nobis et benedictionem aquarum celestium tribuat, pacem reddere dignetur, peccatorum indulgentiam dare, et prospera dignetur pro sua pietate concedere. In his precipue diebus, otiosis fabulis finem conemur imponere, et quantum uires suppetunt, orare studeamus et psallere, sobrio uictu uiuere; et si pacem temporum desideramus accipere, non dissimulemus pacem cum proximis custodire: contra nullum hominem deseuiat ira nostra, et cito a nobis cessabit indignatio diuina, secundum illam promissionem Saluatoris. Si, inquit, dimiseritis peccata eorum, dimittet et uobis Pater uester celestis peccata uestra ; nullus sibi ex industria aliquas occupationes inquirat, per quas se de Ecclesie conuentu subducat;  sine dubio peccatorum suorum uulnera diligit, qui in istis diebus tribus ieiunando, orande et psallendo, medicamenta spiritalia non requirit. Isti enim dies a sanctis patribus nostris ueris tempore ob hoc statuti sunt celebrandi, ut ante nouarum frugum maturitatem, et ante omnem actum estatis uel autumni, preoccupemus faciem Domini in confessione, et in psalmis iubilemus ei , ut misericordia eius subsequatur nos omnibus diebus uite nostre, quatenus ipse det nobis salutem animarum nostrarum, sanitatem corporum, fertilitatem agrorum atque uinearum, securitatem hostium, et repellat insidias omnium inimicorum, atque per totum annum quiete temporum et pace concessa, in suo  sancto seruitio nos custodire dignetur. Curramus singuli, curramus omnes semitam mandatorum Domini, et in uia peccatorum non stemus, contra diaboli insidias armis nos spiritalibus muniamus, sumamus scutum fidei, loricam iustitie et galeam salutis, et gladium spiritus, quod est uerbum Dei . Oremus ut non intremus in tentationem, ne circumueniamur a Satana, ne periclitetur uita nostra, ne peccatis nostris exigentibus tradamur in aduersarii potestatem, et in carcerem mittamur, in ignem uidelicet eternum, in tenebras exteriores, ubi erit fletus et stridor dentium: dolor sine fine, et sempiternus interitus, qui preparatus est diabolo et angelis eius , quem nos uitare et ad eternam beatitudinem celestemque gloriam  nos peruenire posse, ipse sua gratia prestare dignetur, qui cum Patre et Spiritu sancto uiuit et regnat Deus, per omnia secula seculorum. Amen.



HOMILIA XX. ITEM IN LITANIIS. De Oratione Dominica

.

Modo, fratres karissimi, cum Euangelium legeretur, audiuimus Saluatorem nostrum dicentem ac nobis precipientem: Petite et dabitur uobis, querite et inuenietis, pulsate et aperietur uobis. Omnis enim qui petit, accipit; et qui querit, inuenit; et pulsanti aperietur . Et non solum nos petere iussit, sed etiam alibi petere docuit: Orantes autem, ait, nolite multum loqui, sicut ethnici faciunt ; arbitrantur enim quod in multiloquio suo exaudiantur,  quia exercende lingue potius, quam mundando animo dant operam. Scit enim, inquit, Pater uester quid uobis necessarium sit, antequam petatis ab eo; et de ipso scriptum est: Homo uidet in facie, Deus autem intuetur cor ; et item: Dominus nouit cogitationes hominum, que uane sunt . Deus ergo Dominus noster non uerborum multitudinem querit, quasi ignarus nostre uoluntatis, cui uniuersa nota sunt antequam fiant, omnia enim nuda et aperta sunt oculis eius. , sed nostri cordis internum ac purum querit affectum: Sic, inquit, orabitis: Pater noster, qui es in celis; ac si monendo dixisset nobis: Ad magnum genus pertinere cepistis, nolite inherere terrenis, qui Patrem inuenistis in celis: omnes enim docet fratres unanimes  esse qui unum Patrem Deum uolumus habere. Sub isto Patre, fratres sunt, dominus et seruus, imperator et miles, diues et pauper. Omnes Christiani fideles diuersos habent patres in terra, alii nobiles, alii ignobiles, unum uero Patrem inuocant, qui est in celis; et si ibi est Pater noster, ibi nobis preparatur hereditas: quia ergo audiuimus a quo petamus, sciamus iam quid petamus, ne forte talem Patrem, male petendo, offendamus. Prima ergo petitio est, sanctificetur nomen tuum: nomen Dei semper sanctum est; quare ergo petimus ut sanctificetur, nisi ut nos per ipsum sanctificemur, et sanctificatio Dei appareat et permaneat in nobis. Sequitur alia petitio, adueniat regnum tuum: siue petamus, siue  non petamus, uenturum est regnum Dei. Quare ergo petimus, nisi ut ueniat et nobis quod uenturum est omnibus sanctis? ut et nos Deus in numero sanctorum suorum habeat, quibus uenturum est regnum eius. Dicimus tertia petitione, fiat uoluntas tua sicut in celo et in terra: quid precamur hic aliud, nisi ut quomodo sibi seruiunt angeli in celo, ita et nos illi seruiamus in terra; Angeli autem et ipsius sancti obediunt illi, non illum offendunt, non irasci faciunt, sed faciunt eius iussa amando eum: hoc ergo oramus ut et nos preceptum Dei caritate faciamus. Iterum, uerba ista et aliter intelligi possunt, nam celum in nobis anima est, terra in nobis corpus est. Quid est ergo, fiat uoluntas tua sicut in celo et in terra? nisi ut sicut nos audiuimus precepta Dei,  sic et nobis consentiat caro nostra, ne dum contendunt caro et spiritus, precepta Dei minus implere possimus. Iste ergo tres petitiones pertinent ad uitam eternam, quia eterna in eis petimus: semper enim et sine ullo fine debemus desiderare sanctificari in nomine Domini, et regnum eius fieri in nobis, et uoluntatem eius impleri: cetere uero quatuor sequentes pertinent ad uitam presentem. Sequitur in Oratione Dominica, Panem nostrum quotidianum da nobis hodie: siue exhibitionem corpori petimus necessariam a Deo Patre, in pane significantes quidquid nobis est necessarium; siue quotidianum panem intelligamus illum esse quem accepturi sumus de altari. Quid est enim quod oramus ut det nobis eum, nisi ne mali aliquid admittamus unde  a tali pane separemur. Et uerbum Dei quod quotidie predicatur, panis est: non enim quia non est panis uentris, ideo non est panis mentis: cum autem uita ista transterit, nec panem illum querimus quem querit fames, nec sacramentum altaris habemus accipere, quia ibi erimus cum Christo, cuius corpus modo accipimus in sacramento. Nec uerba ista a nobis tunc dici habent, que nunc dicimus uobis. Nec codex legendus est, quando ipsum uidebimus, qui est uerbum Dei, per quem facta sunt omnia, quo pascuntur angeli, quo illuminantur archangeli, quo sapientes fiunt omnes celorum uirtutes, non querentes uerba locutionis infructuose, sed bibentes unicum uerbum, et inde impleti eructant laudes, et non deficiunt in laudibus. Beati enim, ait psalmus, qui habitant in domo tua, in secula  seculorum laudabunt te . Ergo in hac uita petimus quod sequitur: Dimitte nobis debita nostra, sicut et nos dimittimus debitoribus nostris: in baptismo omnia debita, id est, peccata omnia, prorsus dimittuntur nobis; sed quia hic nemo potest uiuere sine peccato, et si non magno crimine, unde separentur ab illo pane, tunc nemo potest sine peccatis esse in hac terra, et non possumus accipere, nisi unum baptismum simul: in oratione autem accipiemus unde quotidie lauemur, ut nobis peccata nostra quotidie dimittantur. Sed hoc fit si faciamus quod sequitur, sicut et nos dimittimus debitoribus nostris. Itaque, fratres mei, moneo uos, in Dei gratia filios meos, et sub illo Patre fratres meos, moneo uos ut quando uos aliquis  offendit et peccat in uos, et uenit, et confitetur, et petit a uobis ueniam, ut ignoscatis illi, et continuo ex corde dimittatis, ne uobis a Deo ueniam uenientem prohibeatis: si enim non dimittetis uos, nec ille dimittet uobis. Ergo et hoc in ista uita petimus, quia hic possunt dimitti ubi possunt haberi peccata, in illa autem uita non dimittuntur, quia nec habentur. Deinde petimus dicentes, ne nos inducas in tentationem: Deus enim non per seipsum inducit in tentationem, sed induci patitur eum quem suo auxilio destituerit, ac deseruerit, ordine occultissimo, at meritis causisque sepe manifestis. Aliud est autem induci in tentationem, aliud est tentari: quia tentari, probare est; unde scriptum est: uasa figuli probat fornax, et homines iustos tentatio tribulationis . Induci autem in tentationem, est superari tentatione atque corrumpi. Sed libera nos a malo, hoc est ab omni peccato, siue etiam ab auctore peccati, hoc est, diabolo, ne ille nos suis tentationibus seducat atque decipiat. Orandum est enim nobis quandiu sumus in presenti uita, ut non solum non inducamur in malum quo caremus, sed ab illo etiam liberemur quo iam inducti sumus: quod cum factum fuerit, nichil remanebit formidolosum, quia tunc gaudium nostrum erit plenum. Hanc ergo Orationem Dominicam, fratres karissimi, que ab ipso auctore nostro et largitore omnium bonorum instituta est, in memoria omnes teneamus, et intellectu cordis eam habere festinemus; puro ore et pacifica mente  illam proferamus, ac bonis operibus ipsam commendemus. Scit enim ille qui taliter iussit nos petere, quid nobis utile est concedere: quia quecunque postulauerimus secundum uoluntatem eius, audit nos ipse, uidelicet mediator Dei et hominum, iehsu Christus Dominus noster, qui uiuit et regnat cum Deo Patre in unitate Spiritus sancti Deus, per omnia secula seculorum. Amen.



HOMILIA XXI. IN ASCENSIONE DOMINI.


Sacratissime festiuitatis, fratres karissimi, quam hodie celebramus, lectiones sacre que inter hec missarum solemnia recitate sunt, pandunt exordium. Ante dies ergo quadraginta Dominico Pasche  resurrectionis Domini tempus celebrauimus, hodie eiusdem Redemptoris nostri Ascensionis solemnia ueneramur: quia Saluator noster post resurrectionem suam, per dies quadraginta apparens discipulis suis, ueraciter se resurrexisse in multis argumentis manifestauit; nouissime recumbentibus illis undecim apparuit, et uerba predicationis ob confirmationem eorum iam ascensurus in celum, impertiuit, fideique magnitudinem ostendit, ac signa que per predicationem eorum credituros subsecuta erant, predixit, eisque benedicens, Spiritus sancti promisit aduentum. Post hec autem, uidentibus illis eleuatus est, et nubes suscepit eum ab oculis eorum, assumptusque in celum, et sedet a dextris Dei, in eadem humanitate uenturus iudicare in fine seculorum uiuos ac mortuos,  qua hodie ascendit, sicut et apostolis, in celum euntem illum intuentibus, duo angeli predixerunt: uiri, inquit, Galilei, quid statis aspicientes in celum? Hic iehsu qui assumptus est a uobis, sic ueniet quemadmodum uidistis eum euntem in celum. Ecce, cum Dominum in celum ascendisse auditis, in cordibus uestris immensa letitia exhilaramini, laudes debitas ore depromitis, gaudium uestrum etiam in uultu ostenditis, quia maiestatem Christi et gloriam regni celestis mente recogitatis. Et reuera magna est et ineffabilis causa gaudendi, cum audimus et corde credulo tractamus, quod in conspectu sancte multitudinis, supra omnium creaturarum celestium dignitatem humani generis natura conscenderit, supergressa angelicos ordines, et  ultra cunctarum altitudinem potestatum eleuata, ad Dei Patris prouecta est consessum. Quia igitur Christi ascensio nostra prouectio est, et quo precessit gloria capitis eo spes tendit et corporis, dignis exsultemus gaudiis, et pia gratiarum actione letemur. Hodie enim non solum paradisi possessores firmati sumus, sed etiam celorum in Christo superna penetrabimus, ampliora adepti per ineffabilem Christi gratiam, quam per diaboli amiseramus inuidiam. Nam quos uirulentus inimicus primi habitaculi felicitate deiecit, eos sibi corporatus Dei Filius ad Patris dexteram collocauit: ascendamus, dilectissimi, cum Christo interim corde, cum dies eius promissus aduenerit, sequemur et corpore. Scire tamen debemus,  fratres, quia cum Christo non ascendit superbia, non auaritia, non luxuria, non inuidia; nullum uitium nostrum ascendit cum medico nostro. Et ideo si post medicum nostrum desideramus ascendere, debemus uitia uel peccata deponere: hec enim, quasi quibusdam compedibus nos premunt, et peccatorum nos retibus ligare contendunt. Et ideo cum Dei adiutorio, secundum quod ait Psalmista: Disrumpamus uincula eorum , ut securi possimus dicere Domino: Disrupisti uincula mea: tibi sacrificabo hostiam laudis . Ascendentes autem non extollamur, nec de nostris quasi de propriis meritis presumamus. Sursum enim cor habere debemus, sed ad Dominum: sursum enim cor, non ad Dominum, erigere, superbia uocatur; sursum  autem cor ad Dominum habere, refugium uocatur. uidete, fratres, magnum miraculum: altus est Deus: erigis te, et fugit a te; humilias te, et descendit ad te. Quare hoc? Quia excelsus est, et humilia respicit, et alta de longe cognoscit ; humilia de proximo respicit, ut attollat; alta, id est superba, de longe cognoscit, ut deprimat. Resurrexit enim Christus ut spem nobis daret quia resurget homo qui moritur, ne moriendo desperaremus, et uitam nostram morte finitam putaremus, solliciti de salute anime et requie post mortem. Ascendit ille in celum uidentibus apostolis, et sedet a dextris Dei, et securos nos fecit quod nos in dextra sua collocaturus erit. Et ideo oportet nos interim credere, ut postea per fidem Deum mereamur  aspicere. Mundemus per fidem oculum cordis nostri, quia sic solummodo Deum uidere possumus, sicut ipsa ueritas dixit: Beati mundo corde, quoniam ipsi Deum uidebunt. Humiliemus nos sub potenti manu Dei, ut nos exaltet in die uisitationis ; qui enim modo ascendit tranquillus et mansuetus, tunc ueniet districtus et manifestus. Ignis in conspectu eius ardebit, et in circuitu eius tempestas ualida , et sedebit in sede maiestatis sue, et congregabuntur ante eum omnes gentes, ut recipiat unusquisque prout gessit, siue bonum, siue malum. Qui uero bene egerunt, ibunt in uitam eternam; qui autem male, in ignem eternum . Ipse ergo est nobis uia, ipse est et patria: secundum hominem uia, secundum Deum patria. Si fideliter  currimus, per ipsum imus; si in cursu perseuerauerimus, ad ipsum perueniemus. Quod ipse sua gratia nobis prestare dignetur, qui hodie super omnes celos ascendit, et spem uite nobis eterne dedit, iehsu Christus Dominus noster, qui cum Patre et Spiritu sancto uiuit et regnat Deus per omnia secula seculorum. Amen.



HOMILIA XXII. IN DIE PENTECOSTES.

Hodierne celebritatis gaudia, fratres karissimi, quanto plus capimus, tanto plus appetimus; et quanto auidius eius suauitatem bibimus, tanto ardentius eius siti estuamus. Pentecosten ergo hodie celebramus, hoc est quinquagesimum diem a resurrectione  Domini, quo Spiritus paraclitus, ex Greco uocabulo, qui consolator interpretatur, secundum promissionem Christi super apostolos descendit, eorumque corda flamma caritatis sue accendit, et lumine totius scientie eos illustrans, inter augustias persequentium Iudeorum constitutos celesti fecit exuberare letitia. In primis enim sciendum est quod hec solemnitas non euangelicis tantum consecrata carismatibus, uerum etiam legalibus iam olim est presignata mysteriis, ac Domino iubente, per omnes annos sacris obseruata ceremoniis. Hodierna etenim die, ut nouimus, positis in cenaculo discipulis, factus est repente de celo sonus, et Spiritus sanctus in uisione ignis apparens, scientiam illis omnium linguarum tradidit . Facta autem hac uoce, conuenere  uiri religiosi qui de diuersis nationibus Hierosolymam paschalis festiuitatis gratia confluxerant, stupebantque mirantes, quoniam audiebat unusquisque lingua sua illos loquentes magnalia Dei. Exponentibus autem discipulis quia Spiritus sanctus esset gratia quam cernebant, olim quidem uoce prophetarum promissa, tunc autem Christi munere missa, crediderunt ex eis tria millia uirorum, et baptizati etiam ipsi donum sancti Spiritus acceperunt. Hec est diei huius annua celebritas, hec gratie celestis semper grata festiuitas. Ob huius memoriam fidelibus cordibus arctius imprimendam, pulcherrimus sancte Ecclesie mos inoleuit, ut annis singulis in ea baptismatis mysteria celebrentur; ablutisque fonte salutari credentibus, superuenienti Spiritui sancto templum uenerabile  paretur: ac per hoc non solum ueteris facti recordatio, uerum etiam in nouos adoptionis filios nouus in ea Spiritus sancti celebratur aduentus. Qualiter ergo huic nostre festiuitati legalis festi typus et figura concinnat, caritas uestra attendat: liberati de Aegyptia seruitute filii Isrel, post immolationem agni paschalis, exierunt per desertum ut uenirent ad terram repromissionis, perueneruntque ad mortem Sinai; et descendens Dominus in igne super montem, comitante sonitu buccine, tonitruis ac fulguribus, quinquagesimo die peracti Pasche, legis decalogum eis aperta uoce disposuit : atque in memoriam date legis statuit eo die, per annos singulos, sibi sacrificium nouum de frugibus eiusdem anni, panes uidelicet primitiarum duos, ad  altare deferri. Sic quoque post immolationem ueri Agni, hoc est Christi, quia pascha nostrum immolatus est Christus , quinquagesimo eque die, hoc est hodie, data est gratia Spiritus sancti discipulis, in cenaculo constitutis, hoc est in sublimitate celestium preceptorum: quia apparente foris igne uisibili, inuisibiliter eorum pectora luce scientie irradiauit, et inexstinguibili caritatis ardore succendit: nouumque statim sacrificium ipsi quoque apostoli, mox accepto dono Spiritus sancti, in duobus obtulerunt panibus, hoc est duobus populis, cum euangelizantes his qui conuenerant, plurimos conuerterunt ad fidem, et hos de fonte baptismatis renatos ac Spiritus gratia sanctificatos, uiuas utique Noui  Testamenti primitias, ad communionem Dominici altaris obtulerunt. Nos ergo, fratres, hec considerantes, atque pura mente ac simplici fide tractantes, mundemus nos ab omni inquinamento carnis, ut Spiritum sanctum promereri et accipere possimus. Si ergo hunc mundum relinquamus, nos similem paracletum sicut apostoli, id est Spiritum ueritatis, quem mittet nobis Pater, accipiemus, quoniam non est personarum acceptio apud Deum Patrem, sed promissa apostolorum nobis proficiunt, si opera et desideria et actus gerimus, quod apostoli fecerunt. Si uero legem Domini immaculatam, et conuertentem animas, implendo mandata eius, perficiamus, nosmetipsos heredes Domini et coheredes Christi ad hereditatem sempiternam et ad commorationem  angelorum cum gratia Christi committimus. Unde obsecro uos, fratres karissimi, ut fide integra Patrem, et Filium, et Spiritum sanctum, unum Deum in Trinitate, et Trinitatem in unitate, credatis, ne pedes uestrorum sensuum claudicent, aut oculi prauum uideant, aut manus aride fiant. Omnis enim qui fidem catholicam non bene sequitur, pedes debiles habet, manuum ariditate siccatur. Id ergo agite, dilectissimi, id elaborate, ne aliqua membrorum uestrorum portio hac debilitate uitietur; ne aut gula in uobis horreat, aut auaritia displiceat, aut infidelitas langueat, ut emundati penitus ac purificati, habitaculum Dei efficiamini, et Spiritus sanctus qui descendisse hodie in apostolos legitur, in uobis esse semper dignetur, prestante Domino nostro Iesu  Christo, qui eumdem Spiritum sanctum et promisit, regnans cum Patre in unitate eiusdem Spiritus sancti, per omnia secula seculorum. Amen.



HOMILIA XXIII. DE IEIUNIO QUARTI MENSIS.

Post dies illos letitie quibus Saluator noster post resurrectionem suam cum discipulis suis corporaliter in terra conuersatus est, et post ascensionem Domini et aduentum Spiritus sancti que omnia solemni celebratione uenerari dignum erat, sancti patres nostri ex auctoritate legis admoniti, et euangelica ueritate instructi, constituerunt, fratres karissimi, ieiunium celebrare, quo creatori nostro munus deuotionis nostre in modum primitiarum, que circa hoc tempus Domino secundum legem  deferebantur, offerimus. Precepit ergo Dominus Moysi, ita dicens: Loquere filiis Isrel et dices ad eos: Cum ingressi fueritis in terram quam ego dabo uobis, et messueritis segetes terre uestre, feretis manipulos spicarum primitias messis uestre ad sacerdotem, qui leuabit fasciculum coram Domino ut acceptabilis sit pro uobis ; et paulo post, cum de die expletionis hebdomade septime disputat: Offeretis, inquit, sacrificium nouum Domino ex omnibus habitaculis uestris, panes primitiarum duos de duabus decimis simile fermentate, quos coquetis in primitias Domini: offeretisque eum panibus agnos immaculatos septem anniculos, et uitulum de armento unum, et arietes duos, et erunt in holocaustum  cum libamentis suis in odorem suauissimum Domino, etc. . Que omnia quoque spiritaliter modo obseruare et facere debemus in sancta Ecclesia, manipulum primitiarum messis nostre ad sacerdotem nostrum offerimus, cum fidem Dominice passionis ac resurrectionis, qui resurrexit primitie dormientium, ipso sacerdoti summo offerimus; quam ille eleuabit ut acceptabilis sit coram Domino, quia ut Ioannes ait: Aduocatum habemus apud Patrem, Iesum Christum iustum, qui apparet nunc uultui Dei pro nobis, et ipse fit propitiatio pro peccatis nostris . Sacrificium nouum Domino offerimus ex omnibus habitaculis nostris, cum unusquisque nostrum propria uoluntate, secundum euangelica mandata Noui Testamenti, mortificationem corporis  sui offert Deo. uetus enim lex precipit: Crescite et multiplicamini, et replete terram ; et item: Si uolueritis et audieritis me, bona terre comedetis, ait Dominus Deus ; Nouum autem Testamentum ita precipit: Contendite per angustam portam intrare ; qui uult, inquit Dominus, post me uenire, abreget semetipsum et tollat crucem suam, et sequatur me ; et Apostolus: Qui autem sunt Christi, carnem suam crucifixerunt cum uitiis et concupiscentiis . Panes primitiarum duos Domino offerimus: cum Legem et Euangelium, que uere sunt cibi animarum nostrarum, pro modulo nostro, quantum possumus, adimplemus; qui panes sunt ex duabus decimis simile fermentate, ex doctrina uidelicet que perfectam Christi diuinitatem et  humanitatem tradit, nec aliter coqui nisi per talem doctrinam possunt. Offerimusque cum istis panibus septem agnos immaculatos, cum innocentiam, quam septiformis gratia Spiritus sancti in nobis efficit; concorditer legi et Euangelio in Dei conspectu exhibemus. Offerimus et uitulum de armento, cum Christum ex patriarcharum origine secundum carnem genitum, ac pro nobis crucifixum, confitemur. Offerimus et duos arietes, cum excellentiora mandata, que sequi alias uirtutes uelut oues oportet, adimplere studemus, ut est illud: Si uis perfectus esse, uade, uende omnia que habes, et da pauperibus, etc. ; et illud: Diligite inimicos uestros, et benefacite his qui oderunt uos, et reliqua . Horum ergo sacrificia et libatio, scientia uidelicet  et operatio, odor suauitatis Domino, ut Apostolus ait, Christi bonus odor sumus Deo. Hec etiam oblatio festo Pentecostes competit, quia consummationem totius perfectionis Spiritus paracliti grate tribuit. Ideo, fratres, sancti patres nostri, expleta celeberrima festiuitate Pentecostes, hoc salubre ieiunium sanxerunt, ut per abstinentiam et supplicationes intentas Deo acceptabiles nos offeramus. Quidam uero, ex euangelica auctoritate instructi, in hoc quod Saluator Phariseis et discipulis Ioannis interrogantibus cur discipuli eius non ieiunarent, respondit, Non possunt filii sponsi lugere quandiu cum illis est sponsus: uenient autem dies cum auferetur ab eis sponsus, et tunc ieiunabunt ; inde instituerunt, ut  post ascensionem Domini, qui matris Ecclesie uerus est sponsus, et post diem Pentecostes statim die altera ieiunium incipientes, usque ad quadraginta dies illud protendant. Hoc uero qui non uoluerit, aut non potuerit per infirmitatem carnis facere, saltem istos tres dies continentie salutaris legitime exsoluat. Ieiunium quidem quarti mensis est quod nobis prophetarum lectio commendat, et nulli uiolare licet. Idcirco quarta et sexta feria et sabbato in hac hebdomada uobis ieiunandum est, sicut sancte et apostolice Ecclesie Romane auctoritas ex antiquis temporibus ordinabat. Nunc ergo uenite, dilectissimi, obsecro, in sanctis diebus ad sacra missarum solemnia, fundite ibi preces uestras cum lacrymis coram Domino, petentes eius misericordiam ut qui uos in ueneratione  Dominice resurrectionis ad tempus consolabatur, in superna eius uisione in eternum consolare dignetur. Peracto autem misse officio, cum ad cenandum domi conueneritis, non obliuiscamini pauperum, sed portionem eorum eis detis, sicut sepe uos commonui, quia indignum est ut quando misericordiam Dei intentius expetitis, ipsi immisericordes contra proximos uestros inueniamini. Scriptum est enim: Date eleemosynam et ecce omnia munda sunt uobis , quia, sicut aqua exstinguit ignem, ita eleemosyna exstinguit peccatum, caritas uero operit multitudinem peccatorum. Cuius abundantiam uobis ipse tribuere dignetur, qui dilexit nos et lauit nos a peccatis nostris in sanguine suo, iehsu Christus Saluator noster, qui cum Patre et Spiritu sancto  uiuit et regnat Deus, per omnia secula seculorum. Amen.



HOMILIA XXIu. IN NATALI SANCTI BONIFACII MARTYRIS.

Presentis diei letitiam, fratres karissimi, uobis audientibus, opportunum reor sermone placido cum dilectione uestra tractare, et memoriam beati pontificis et martyris Christi Bonifacii in mentem reuocare, qualiter temporis uite cursum peragens, ad beatitudinem peruenisset perpetuam. Et dignum est ut memoria de eo cogitet, quem memoria tenet eterna; nam in psalmo scriptum est: In memoria eterna erit iustus, ab auditione mala non timebit . Hic ergo uersus, fratres, bene tam sancto uiro conuenit, qui non solum iustitiam diligebat  mente, quin etiam seruabat in predicatione et exercebat in opere: atque ob hoc anima iusti huius modo uiuit in requie cum sanctis, remota et secreta ab omnibus penis ac tenebris impiorum. In fine autem seculi recepto corpore, non mortali sed immortali, non animali sed spiritali  equabitur angelis Dei, et in ipsa memoria eterna erit iustus. Sed a quo auditu malo non timebit, et hoc audite, et sic agite ut ab auditu malo non timeatis. Dicit enim Dominus noster iehsu Christus quia non potest falli qui neminem fallit. Cum uenerit, inquit, filius hominis in gloria sua, congregabuntur ante eum omnes gentes, et separabit eos sicut pastor segregat  oues ab hedis; oues ponet ad dexteram, hedos autem ad sinistram . Commemorat bona opera illorum, increpat mala istorum, ne longum faciamus sermonem, dicet eis qui ad dexteram eius sunt: uenite, benedicti Patris mei, percipite regnum quod uobis paratum est ab origine mundi; in hac quippe memoria eterna erit iustus. Dicet et sinistris: Ite in ignem eternum qui paratus est diabolo et angelis eius; ab hoc auditu malo non timebit; et hoc unde, nisi quia hic positus creatori suo bene timoratus antea obtemperauit. Non ignorare uos credo, fratres, huius sanctissimi uiri probatissimum agonem ac celeberrimam uictoriam, qui, secundum ueritatis uocem beatitudinis octo precepta sequens, beatitudinem ueram consecutus est. Nam Dominus dicit in  Euangelio: Beati pauperes spiritu, quoniam ipsorum est regnum celorum . Ecce, fratres, nunquid non iste sanctus pauper fuit spiritu, qui spontaneam paupertatem eligens, rebus propriis et patrimonio, cognatis et parentibus derelictis, huic mundo quasi mortuus perfecte renuntiauit: humiliter conuersans et nobiliter exsulans, et in peregrinatione solum Christum studuit lucrifacere, ut regnum celorum cum eo perpetualiter potuisset habere. Beati mites, quoniam ipsi possidebunt terram; hic utique mitis erat, quia nulli nocuit, nulli calumniam fecit, imo ab aliis sibi facta patientissime tolerauit: maledicentibus sibi non remaledixit, sed magis benedixit, et pro persequentibus exorauit; ob hoc quoque cum sanctis angelis terram uiuentium in eternum possidebit.  Beati qui lugent nunc, quoniam ipsi consolabuntur; et hic cum pauperibus Christi magis elegit tribulationem et pressuram in hoc mundo habere, quam cum diuitibus huius seculi falsa letitia ad tempus ridere, et postea in eternum lugere. Nam cum ab apostolica sede episcopus est ordinatus, et uice apostolica legatus Germani us ad Francorum gentem est destinatus, illud Psalmographi in se impleuit testimonium, quod de predicatoribus sancti Euangelii dictum est: Euntes ibant et flebant, mittentes semina sua; uenientes autem uenient in exsultatione, portantes manipulos suos . Beati qui esuriunt et sitiunt iustitiam, quoniam ipsi saturabuntur. Hoc illi desiderium semper fuit, hoc esuries mentis, hoc sitis anime ut iustificationes mandatorum  Domini in se custodiret, et alios item facere persuaderet, ut Domino cum Propheta posset dicere: Ego autem cum iustitia apparebo in conspectu tuo: satiabor dum manifestabitur gloria tua . Beati misericordes, quoniam ipsi misericordiam consequentur. Et unde tantum laborem exsilii predicator iste eximius subiit, nisi quia misericordie uisceribus instigatus, aliorum damna ut sua doluit, et ideo de multorum correctione misericordiam sempiternam coram oculis Dei inuenit. Beati mundo corde, quoniam ipsi Deum uidebunt: mundus corde fuit, qui tantum lumen sapientie in mente habuit; unde alibi scriptum est: Anima iusti sedes est sapientie; qui autem sapientiam ueram possidet, frustrari Dei conspectu nullatenus  potest. Beati pacifici, quoniam ipsi filii Dei uocabuntur: pacem iste martyr primitus in semetipso fecit, cum omnes motus carnis sue spiritus imperio subiugauit, et sic uerbum reconciliationis aliis predicauit unde, et peccati regno destructo, multos filios per baptismum et predicationem Euangelii Deo acquisiuit. Beati qui persecutionem patiuntur propter iustitiam, quoniam ipsorum est regnum celorum: persecutionem igitur propter iustitiam non solum a paganis, imo etiam ab hereticis et schismaticis, nec non et a falsis Christianis passus est, qui eum ualidis insectabantur odiis, uituperationibus et conuiciis laniabant, atque insidiis dispositis, interficere sepissime cogitabant; sed Dominus illum protegebat, ut Euangelii seminarium latius cresceret. Nouissime uero, cum Frisonum genti uerbum Dei  predicaret, cum palma martyrii ad Dominum migrauit. Ecce audistis, fratres karissimi, per singulas species beatitudinis qualiter iste sanctus antistes Dei et martyr proficiebat, et ad quam perfectionem perueniebat. Imitemur nos, qui alumni eius sumus, pro modulo nostro, profectum eius; sequamur monita illius, et sic, Deo opitulante, perueniemus ad premium eius. Laudemus in Domino animam ipsius, quia modo cum sanctis angelis letatur in conspectu eius. Honoremus etiam corpus illius, quia pretiosa est in conspectu Domini mors sanctorum eius . Commemoremus passionem eius, et sic in loco reliquiarum illius celebremus gloriam triumphi eius. Non enim aram constituimus tanquam Deo Bonifacio, sed uero Deo aram fecimus Bonifacium, quia  sedes utique Dei est anima ipsius: ad cuius gaudium per orationem illius nos peruenire posse concedat, qui illum triumpharat, iehsu Christus Dominus noster, qui uiuit et regnat cum Deo Patre et Spiritu sancto Deus, per omnia secula seculorum. Amen.



HOMILIA XXu. IN NATALI SANCTI ALBANI MARTYRIS

Sancta solemnitas beatissimi Albani martyris, que nos, fratres karissimi, in nomine Domini congregauit, de meritis et gloria tanti martyris exigit aliquid dici, sed non potest aliquid digne dici: uerumtamen et nos deuotione magis quam facultate laudemus eum, imo Dominum laudemus in eo, Dominum in illo, et illum in Domino. Quid enim esset  sine Domino, uox martyrum de psalmo cum legeretur audita est: Auxilium nostrum in nomine Domini . Si auxilium omnium nostrum in nomine Domini, quanto magis martyrum: ubi maior pugna, ibi maius auxilium necessarium est. Facile est, fratres, martyrum solemnia celebrare, sed difficile est martyrum passiones imitari. Angustam et arctam Christianorum uiam due res faciunt, contemptus uoluptatis et tolerantia passionis. Quisquis igitur taliter confligit, sciat se cum toto mundo confligere. Nam si hec duo uincat, id est, quidquid blanditur et quidquid minatur, ita uincit mundum: uoluptas enim mundi falsa est et pene transitoria,  sed corona martyrii fit perpetua. Beati igitur martyres sibi uixerunt, et mortui exemplum nobis reliquerunt, bene uiuendo, conuersationis, tolerando fortiter, passionis. Nam ideo Dominus per totum mundum diuersis penis pati martyres uoluit, ut tanquam idonei testes presentia quadam fidei exemplo sue confessionis arguerent, ut humana fragilitas, que predicationi Dominice auditu longiori uix credit, uel in presentia testimonio martyrii crederet. Cuncti igitur martyres deuotissime colendi sunt, sed specialiter hi uenerandi sunt a nobis quorum reliquias possidemus. Illi enim nos orationibus adiuuant, isti etiam adiuuant passione: cum his autem nobis familiaritas quedam est, semper enim nobiscum sunt, hoc est et in corpore uiuentes custodiunt, et de corpore recedentes  excipiunt: hic, ne peccatorum labes assumant nos, ibi ne inferni horror inuadat. Nam ideo a maioribus hoc prouisum est ut sanctorum ossibus nostra corpora sociemus, ut dum illos tartarus metuit, nos pena non tangat; dum illos Christus illuminat, a nobis tenebrarum caligo diffugiat. Cum sanctis ergo martyribus quiescentes, euademus inferni tenebras, et si non propriis meritis, attamen fidei ueritate et consortii sanctitate. Martyres enim inferni porta non possidet, quoniam eos paradisi regnum tenet. Nam uidemus eos hic utique iam regnare; cernimus eos frequenter ab immundissimis demonibus obsessos homines liberare; uidemus et ab eis nature nostre infirmitatem releuari, hoc est cecos illuminari, surdis auditum preberi, claudis gressum tribui, mutis loquelam, et debilibus sanitatem conferri. Hec quoque  et alia miracula per sanctos fieri omnibus notum est, et ideo, fratres, ueneremur eos in hoc seculo, quos defensores habere cupimus in futuro: et sicut cum eis ossibus parentum nostrorum iungimur, ita et eis fidei imitatione iungamur. Diligamus quod illi dilexerunt, et odiamus quod illi oderunt; queramus quod ipsi quesierunt, et refugiamus quod ipsi refugierunt. Dilexerunt quidem illi Deum ex toto corde, tota anima, tota uirtute, et proximos suos tanquam seipsos; ita et nos nichil amore Dei preponamus, et proximos nostros in quocunque possimus adiuuemus. Illi oderunt uitia, et uitauerunt peccata, nos quoque similiter detestemur uitia, et uitemus peccata. Ipsi, refugientes luxum huius uite, per fidem rectam et  bona opera quesierunt uitam eternam; nos quoque simili modo renuntiantes uoluptatibus carnis, in fide, que per dilectionem operatur, queramus uitam beatam et gaudia sine fine mansura. In nullo uidelicet ab ipsis separari poterimus, si sociemus nos illis tam religione quam corpore: quod per intercessionem et merita illius sancti martyris ad cuius sacras reliquias astamus, ipse nobis prestare dignetur, qui cum Patre et Spiritu sancto uiuit et regnat Deus, per omnia secula seculorum. Amen.



HOMILIA XXuI. IN NATALI SANCTI IOANNIS BAPTISTAE.

Iam Domino propitiante, fratres karissimi, non parum desiderata aduenit festiuitas, et ideo quicunque  bene deuoti bonis operibus ad tantam celebritatem se preparauerant, securius gaudeant; qui uero ad hoc faciendum magis adhuc segnes exstiterant, misericordiam Dei saltem nunc cum lacrymis et gemitu intentius expetant, ut gaudio sanctorum perfecto in eternum non careant. Natalem quoque sancti Ioannis Baptiste hodie, fratres, celebramus, quod nulli sanctorum unquam legimus fuisse concessum. Solius enim Domini et beati Ioannis dies natiuitatis in uniuerso mundo celebratur et colitur, et merito: quia utraque natiuitas plena est mysterio. Ioannem sterilis peperit, Christum uirgo concepit; in Elisabeth sterilitas uincitur, in beata Maria conceptionis consuetudo mutatur; Elisabeth uirum cognoscendo filium genuit, Maria angelo credidit et concepit hominem;  concepit Elisabeth hominem, sed solum hominem, Maria uero Deum et hominem. Magnus igitur Ioannes, cuius magnitudini etiam Saluator testimonium perhibet dicens: Non surrexit inter natos mulierum maior Ioanne Baptista . Precellit enim cunctis et uniuersis, antecedit prophetas, supergreditur patriarchas, et quisquis de muliere natus est, inferior est Ioanne: qui autem de uirgine natus est, maior est illo; unde idem Ioannes ait: Qui post me uenit, ante me factus est, cuius non sum dignus soluere corrigiam calceamenti ; et: De plenitudine eius nos omnes accepimus, gratiam pro gratia ; quia se quisque et omnes homines secum agere cum gratia conspexit, ideo nullum quasi non egentem ab hoc numero exclusit; ac si diceret:  Nos omnes prophete, patriarche, apostoli, quotquot sancti et ante incarnationem premissi, uel ab Incarnato missi, omnes nos de plenitudine eius accepimus: nos uasa sumus, ille fons est; ille creator, nos creatura; ille Deus, nos homines. Hoc ergo, fratres, mysterium est in natiuitate precursoris Domini et in natiuitate Redemptoris nostri, quod in prophete natiuitate humilitas nostra designatur, in natiuitate quoque Domini exaltatio nostra. Ioannes decrescente die natus est, Christus uero crescente, quia dignum fuit ut hominis fama minueretur et gloria Dei exaltaretur. Hoc idem et Ioannes sentiens, ait: Me oportet minui, illum autem crescere . Quod etiam in passionibus amborum impletum est: ut minueretur homo, caput Ioannis abscinditur; ut  exaltaretur Deus, Christus in ligno suspenditur. Quare autem beatum Ioannem Dominus et Saluator noster lucernam esse dixerit, et quare eum ante mitti uoluerit, breuiter caritati uestre intimabo: premissus est enim Ioannes uelut uox ante uerbum, lucerna ante solem, preco ante iudicem, seruus ante dominum, amicus ante sponsum. Et quia uniuersum mundum peccatorum tenebre et nox infidelitatis oppresserat, et solem iustitie aspicere non ualebant, beatus Ioannes quasi lucerna premittitur, ut cordis oculi, qui, lippitudine iniquitatis oppressi, magnum et uerum lumen uidere non poterant, ad lumen lucerne primum quasi tenuem splendorem uidere consuescerent, et paulatim peccatorum nubilo remoto,  et infidelitatis humore digesto, adueniente Christo, ab illo celesti lumine letificari possent potius quam torqueri. Sicut enim lippientes oculos ad uidendum prouocas si exiguum splendorem lucerne ostenderis, et amplius crucias si lumen magnum ingesseris, ita Dominus et Saluator noster, qui est lumen uerum, nisi prius beatum Ioannem uelut lucernam premitteret, claritatem eius totus mundus sustinere non posset. Ergo quia beatum precursorem Domini lucernam esse cognouimus, qui ueram lucem precurrebat, et testimonium perhibuit de lumine, ut omnes crederent per illum: curramus ad eum, audiamus quid resonet. Ipse quidem uox est, sicut dicit Isaias propheta: uox clamantis in deserto, Parate uiam Domini, rectas facite semitas eius. Omnis uallis implebitur  et omnis mons et collis humiliabitur, et erunt praua in directa, et aspera in uias planas, et uidebit omnis caro salutare Dei . Preparemus quoque et nos uiam Domino uenturo ad corda nostra, tollamus offensiones peccatorum per confessionem et penitentiam, rectas faciamus semitas conuersationis nostre, que prius praue et tortuose erant; sternamus uiam uere fidei bonis operibus, deponatur superbia mundana, et eleuetur pusillanimitas formidolosa: sicque compositis, ordinatis, equatis et coadunatis omnibus, uidebimus salutare Dei sicuti est: quia in pace factus est locus eius, et habitatio eius in Sion , cuius uisione perpetua nos perfrui, precursoris sui precibus exoratus, ipse concedat, qui ob hoc de celis descenderat, et de morte  triumphans, sursum ascenderat, iehsu Christus Saluator noster, qui cum Patre et Spiritu sancto uiuit et regnat Deus, per omnia secula seculorum. Amen.



HOMILIA XXuII. IN NATALI SANCTORUM APOSTOLORUM PETRI ET PAULI.

Hodie, fratres karissimi, beatissimorum apostolorum Petri et Pauli natalis dies est in toto orbe notissimus: in qua enim parte orbis latere potuit tanta deuotio, cum uirtutibus testantibus ubique predicatur eorum glorie magnitudo? Si quidem cum de his dicat Dauid propheta: In omnem terram exiuit sonus eorum, et in fines orbis terre uerba eorum . In omnem terram mirabilium Petri uirtus annuntiatur: et in fines orbis terre Epistole Pauli  penetrarunt. Quis enim non audiuit quod primum beatus Petrus apostolus sedenti ad portam speciosam templi claudo ex uentre matris sue olim iam debili pedum suorum restituerit firmitatem , ut quod natura minus contulerat, apostolica gratia repararet? Aut quis locus expers est Epistolarum Pauli? ubi uerba apostoli Pauli non leguntur? et quis fidelium non ea litteris inscripsit, corde retinet, conuersatione custodit? qui Paulus a Domino uas electionis est nominatus: bonum uas, in quo pretiosi mandatorum Christi thesauri conduntur; bonum utique uas, de cuius plenitudine substantia uite populis semper erogatur, et plenum est. Ergo, fratres, Dominus Christus merito hos duos apostolos in cetu  sanctorum suorum eminere fecit, quos suo iudicio in tantam gloriam exaltauit. Nam Petro, sicut bono dispensatori, clauem regni celestis dedit; Paulo, tanquam idoneo doctori magisterium ecclesiastice institutionis iniunxit: scilicet ut quos iste erudierit ad salutem, ille suscipiat ad quietem; ut quorum corda Paulus patefaceret doctrina uerborum, eorum animabus Petrus aperiat regna celorum. Itaque beatus Petrus et Paulus eminent inter uniuersos apostolos, et peculiari quadam prerogatiua precellunt. uerum inter ipsos quis cui preponatur incertum est. Puto enim illos equales esse meritis, qui equales sunt passione; et simili eos fidei deuotione uixisse, quos simul uidemus ad martyrii gloriam peruenisse. Non enim sine causa factum putemus quod una die,  uno in loco, unius tyranni tolerauere sententiam. Uno die passi sunt, ut ad Christum pariter peruenirent; uno in loco, ne alteri Roma deesset; sub uno persecutore, ut equalis crudelitas utrumque constringeret: dies ergo pro merito, locus pro gloria, persecutor decretus est pro uirtute. Et in quo tandem loco martyrium pertulerunt? In urbe Romana, que principatum et caput obtinet nationum: scilicet ut ubi caput superstitionis erat, illic caput quiesceret sanctitatis; et ubi gentilium principes habitarent, illic Ecclesiarum principes morarentur. Cuius autem meriti sint beatissimi Petrus et Paulus, hinc possumus intelligere quod Dominus Orientis regionem propria illustrauerit passione; Occidentis, ne quid minus esset, uice  sui, apostolorum sanguine illuminare dignatus est; et licet illius passio nobis sufficiat ad salutem, tamen et amborum martyrium nobis contulit ad exemplum. Hodierna die igitur beati apostoli sanguinem profuderunt; sed uideamus causam cur ista perpessi sunt, scilicet quod inter cetera mirabilia, etiam magum illum Simonem orationibus suis de eris uacuo precipiti ruina prostrauerint. Cum enim idem Simon se Christum diceret, et tanquam filium ad patrem assereret uolando se posse conscendere, atque elatus subito magicis artibus uolare cepisset, tunc Petrus fixis genibus precatus est Dominum, et precatione sancta uicit magicam lenitatem: prius etiam ascendit ad Deum oratio quam uolatus, et ante peruenit iusta petitio quam  iniqua presumptio; ante, inquam, Petrus, in terris positus, obtinuit quod petebat, quam Simon perueniret ad celestia quo tendebat: altius ascendit humilitas quam superbia; ualidius intima celorum penetrauit caritas quam presumptuosa iniquitas. Deinde ipsa passio, licet diuersa in singulis fuerit, tamen pari referta est gratie sanctitate. Nam Petrus crucis sicut Saluator exitium tulit, et Dominice deuotionis similitudine, nec morte deceptus est, scilicet ut quem imitabatur fide, imitaretur et passione. Paulus uero capite cesus est, quia gentibus caput fidei esse probabatur, et ut ostenderet fidelibus per truncationem capitis caput uerum, quod est Christus, non posse ullo modo diuelli. Ecce, fratres, quantos patronos  habemus, quales duces religionis nostre, quales adiutores gaudii nostri. Et ideo quotiescunque sanctorum apostolorum siue martyrum Christi memoriam celebramus, pretermissis omnibus seculi actibus, sine aliqua dilatione concurramus. Reddamus illis honorificentiam, qui nobis salutem pro effusione sui sanguinis pepererunt, qui tanquam sacratam hostiam pro nostra propitiatione se Domino obtulerunt, presertim cum dicat ad sanctos suos omnipotens Deus: Qui uos honorat, me honorat; et qui uos spernit, me spernit . Honoremus sanctos apostolos atque martyres Christi cultu celebri: honoremus laudibus, honoremus deuotione, honoremus et imitatione; et sic per eorum orationem perueniemus ad gaudii ipsorum perpetuam societatem; prestante hoc auctore  et largitore omnium bonorum Domino, uidelicet Iesu Christo, qui cum Patre uiuit et regnat Deus in unitate Spiritus sancti, per omnia secula seculorum. Amen.



HOMILIA XXuIII. IN NATALI SANCTAE MARIAE.

Adest nobis, dilectissimi, optatus dies beate ac uenerabilis semper uirginis Marie: ideo cum summa exsultatione gaudeat terra nostra tante uirginis illustrata natiuitate, et per cuius partum mutatur natura plastorum, qua deletur et culpa: precisa [precisum] est namque in ea illud diuine infelicitatis elogium quod dicit: In tristitia paries filios, quia ista in letitia Dominum parturiuit. Eua enim luxit, ista exsultauit; Eua lacrymas, Maria gaudium in  uentre portauit; quia illa peccatorem, ista edidit innocentem, uirgoque genuit et uirgo permansit post partum: utrumque miraculum, fratres, quod sine corruptione grauida, et in partu uirgo est puerpera. Aue, inquit angelus ad eam, gratia plena, Dominus tecum; tecum Dominus in corde, tecum in uentre, tecum in utero, tecum in auxilio. Gratulare, beata uirgo, Christus rex e celo suo, in utero tuo; et ideo benedicta eris tu inter mulieres, que uitam et uiris ac mulieribus peperisti. Mater generis nostri penam intulit mundo, genitrix Domini nostri salutem attulit seculo: percussit illa, ista uiuificauit; propter inobedientiam enim obedientia commutatur. Leta igitur Maria gestat infantem, exsultans amplexatur filium, portat a quo portabatur. Audite igitur uocem  uerborum illius qua dixit: Magnificat anima mea Dominum, et exsultauit spiritus meus in Deo salutari meo: quia respexit humilitatem ancille sue; ecce enim ex hoc beatam me dicent omnes generationes, quia fecit mihi magna qui potens est . Denique post illud benedicibile presagium, dum tacita secum uirgo mentis alternatione confligit, qualis esset ista salutatio, nuntius interim celestis exsequitur: Ne timeas, Maria, inuenisti enim gratiam apud Deum: ecce concipies et paries filium, et uocabis nomen eius Iesum; at illa: Quomodo, inquit, fiet istud, quoniam uirum non cognosco; et angelus ad eam: Spiritus sanctus, ait, superueniet in te, et uirtus Altissimi obumbrabit tibi; ideoque quod nascetur  ex te sanctum, uocabitur Filius Dei. Nec mora, reuertitur nuntius, et uirginalem thalamum ingreditur Christus. Gaudeamus ergo et nos, fratres, in die tante uirginis, que meruit, sola omnium feminarum, regem, quem celi, terra, mare, capere non possunt, in suam uirginalem castis et sanctis uisceribus concipere uuluam, ut ipsa pia interuentrix pro nobis consistat ad filium, qui eam transuexit cum omni gloria ad celi palatium, et nunc uiuit et regnat cum eo in secula seculorum. Amen.



HOMILIA XXIX. IN ASSUMPTIONE SANCTAE MARIAE uIRGINIS.

Cum omnium sanctarum uirginum festiuitates, que castitatem mentis et corporis usque ad finem uite seruauerunt, et per Dei misericordiam de hoc  seculo nequam triumpharunt, digne sint laudibus, perpendite, fratres, quanta ueneratione digna sit solemnitas illa, qua uirgo uirginum ex hac temporali uita eternam migrauit ad requiem: cum non solum credimus illam nobiscum esse memorabilem, sed etiam cum ipsis sanctis spiritibus angelicis fieri ualde honorabilem, qui celebri inde exsultant gaudio, cum matrem Domini atque conditoris summi eterna beatitudine secum perfrui conspiciunt; matrem uidelicet illam que sobolem in utero concepit, et casta est; filium genuit, et uirgo est; mater immaculata, mater incorrupta, mater intacta, mater unigeniti Domini et regis omnium, plasmatoris et creatoris cunctorum; illius qui in excelsis sine matre, et in terra est sine Patre; ipsius qui in  celis secundum deitatem in sinu est patris, et in terris secundum corporis susceptionem in sinu erat matris. Huius itaque Unigeniti Dei dicitur hec mater uirgo Maria, digna digni, immaculata sancti, una unius, unica unici: nec enim alter unigenitus Deus super terram uenit, aut alia uirgo unigenitum genuit. Unde et magnitudinem eius admirantes tacitis uocibus cordis, taliter, fratres karissimi, exclamemus in laudem, atque dicamus: O uere beata uirgo Maria, agnosce gloriam tuam, illam uidelicet gloriam quam tibi angelus nuntiauit, uel Ioannes per os Elisabeth, nondum matris adhuc de secreto uteri [egressus] prophetauit: Benedicta itaque tu inter mulieres, et benedictus fructus uentris tui. Tu quoque promissum uniuerso mundo  per tanta retro secula suscipere meruisti aduentum; habitaculum immense maiestatis effecta es: spem terrarum, decus seculorum, commune omnium gaudium peculiari munere nouem mensibus sola possedisti. Initiator omnium rerum abs te initiatus est, et profundendum pro mundi uita sanguinem de corpore tuo accepit; uno partu tuo uniuersorum nata est uita seculorum: angelorum Patrem meruisti uocare filium tuum. Ecce exaltata es super choros angelorum, iuxta regem filium, felix mater, regina regnabis in eternum. Et cui prestitisti uteri tui hospitium, ipse tibi dedit regna celorum. Sed hec dicendo, fratres, minus mihi uidetur omnis laus esse glorie eius, et succumbere omnis oratio honori eius.  Laudent eam angeli, predicent archangeli, omnes celorum uirtutes et omnes sanctorum cetus in laudibus eius exsultent; attamen adhuc mihi uidetur excellere dignitas honorificentie eius. Sed hec perpendentes, fratres, non desperemus nec refugiamus, imo magis in laudem eius pro modulo nostro excitemur, et in predicatione eius exsultemus; quia quod minus est in possibilitate nostra, implebit bonitas sua. Mundemus conscientiam nostram ab operibus mortuis, et preparemus nos ad confessionem tanti nominis. Omnis persona et omnis etas ad tantam festiuitatem celebrandam bonis moribus ornare se studeat, et in quo uocatus est, in eo permanere decertet. Quicunque ergo uiri siue femine uirginitatis propositum tenent, in eo perseuerare satagant,  ut sint sancte et corpore et spiritu: sint discipline Dei memores, iustitiam cum religione teneant, sint stabiles in fide, humiles in timore, ad omnem tolerantiam fortes, ad sustinendam iniuriam mites, ad faciendam misericordiam faciles, fraterna pace unanimes atque concordes, et ad omne bonum promptissimi; qui autem connubio sunt dediti, uirginitatem tamen in fide recta habeant, in qua uniuersa Ecclesia, sponsa Dei dicitur. Quod tamen Ecclesia catholica, que constat ex uirginibus et pueris, ex maritatis feminis et uxoratis uiris, uno nomine uirgo est appellata, audi Apostolum dicentem: Desponsaui, inquit, uos uni uiro uirginem castam exhibere Christo . Pudicitiam coniugalem seruent, ab illicitis abstineant, bona opera faciant,  hospitalitatem diligant, et eleemosynas facere non segnes fiant. Qui diuites in hoc mundo fieri uideantur, non superbe sapiant, nec sperent in incerto diuitiarum, sed in Deo uiuo, qui prestat omnibus abundanter. Discant bene agere, diuites fieri in operibus bonis, facile tribuere communicare cum proximis, thesaurizent sibi fundamentum bonum, ut apprehendant uitam eternam. Qui autem pauperes sunt, fide non deficiant, sed magis uirtutibus diuites fieri studeant, quod scriptum est: Pauperes elegit Deus in hoc mundo, diuites in fide, et heredes regni, quod repromisit Deus diligentibus se , et Propheta dicit: Iunior fui et senui, et non uidi iustum derelictum, nec semen eius egens pane . Siue ergo nobiles sint, siue ignobiles, siue  serui, siue liberi, siue uiri, siue femine, siue senes, siue iuuenes, omnes pariter audiamus Apostolum dicentem: State in fide, uiriliter agite et confortamini; omnia uestra cum caritate fiant . Et si taliter nos facientes sancta Dei genitrix sue conspexerit adesse festiuitati, facile nobis impetrabit et in presenti opportunum solatium, et in futuro uitam eternam, prestante Domino nostro Iesu Christo, qui uiuit et regnat cum Deo Patre in unitate Spiritus sancti Deus, per omnia secula seculorum. Amen.



HOMILIA XXX. DE IEIUNIO MENSIS SEPTIMI.

Mensis septimi secundum diuine legis sanctionem  fratres karissimi, nunc instat celebritas, quam diem expiationum et solemnitatem tabernaculorum ueteres celebrabant, nos utique commonentes ut intelligamus nos in presentis uite peregrinatione, ab omni labe peccatorum per sanguinem mediatoris nostri expiatos, futuram in celis querere debere patriam: non enim habemus hic manentem ciuitatem, sed futuram inquirimus . Nam ut hec lucidius pateant, ipsa uerba legis caritati uestre breuiter commemorare liceat. Locutus est enim Dominus ad Moysen, dicens: Loquere filiis Isrel: Mense septimo, prima die mensis, erit uobis sabbatum memoriale, clangentibus tubis, et uocabitur sanctum: omne opus seruile non facietis in eo, et offeretis holocaustum Domino ; et paulo post: Decima,  inquit, die mensis huius septimi, dies expiationum erit celeberrimus, et uocabitur sanctus: affligetisque animas uestras in eo, et offeretis holocaustum Domino. Omne opus non facietis in tempore huius diei, quia dies propitiationis est, ut propitietur uobis Dominus Deus uester. Omnis anima que afflicta non fuerit die hoc, peribit de populis suis, et reliqua ; et post aliquanta: Mense, inquit, septimo festa celebrabitis et habitabitis in umbraculis septem diebus: omnis qui de genere est Isrel, manebit in tabernaculis, ut discant posteri uestri quod in tabernaculis habitare fecerim filios Isrel, cum educerem eos de terra Aegypti, ego Dominus Deus uester . Ecce, fratres karissimi, quanta auctoritate ritus huius solemnitatis primitus a Domino constitutus est, quem minime  uiolare licet, imo cum omni honorificentia uirtutum, sobrietatis quoque et castitatis, ieiunii et sacrarum orationum, digne uenerari decet. Nec onerosum uideri debet dilectioni uestre si aliqua uerba ex suprapositis sententiis exponamus, quia dulcius illud celebrabitis, cuius rationem bene cognoscitis. Septenarius ergo numerus primum euidentem gerit perfectionis ac consummationis figuram: siue specialiter uniuscuiusque nostrum, siue generaliter omnium electorum, quod utique denotat illud, quia Deus in die septima cessauit ab operibus suis, dans nobis ex ipsa requiem nostram coniicere, de qua Paulus ait: Qui enim ingressus est in illam requiem, requieuit ipse ab omnibus operibus suis, sicut a suis Deus . Sed initium consummationis temporum,  Domini est aduentus; de quo Ioannes euangelista ait: filioli, nouissima enim hora est; hoc uidelicet tempus septimi mensis rite significat, in quo requiem habere incipiemus, id est, carere operibus malis, et a graui sarcina peccatorum liberari. In hoc ergo tuba apostolice predicationis ad sanctificationem nos inuitat, et seruilia opera agere uetat: non est enim iam tempus opera seruilia facere, quia sufficit preteritum tempus ad uoluntatem gentium, in quo gesta sunt ea que erant turpia; et debemus quemadmodum exhibuimus membra nostra arma iniquitatis ad iniquitatem, ita exhibere membra nostra arma iustitie in sanctificationem , hoc est enim uerum holocaustum Domini.  Quod autem de tabernaculorum festiuitate supra commemorauimus, hoc significat quod nos qui ab intelligibili Aegypto, hoc est infidelitatis tenebris, et a spiritalis Pharaonis seruitute, qui secundum corruptionem laterum presentis seculi est, liberati sumus, omne tempus istius uite, quod septenario dierum curriculo uoluitur, in tabernaculis quasi peregrini habitare debemus, dicentes cum Psalmista: Incola ego sum in terra, et peregrinus, sicut omnes patres ; et: Credo uidere bona Domini in terra uiuentium ; imitantesque caput nostrum, ipsam ueritatem, que dixit: uulpes foueas habent, et uolucres celi nidos: filius autem hominis non habet ubi caput suum reclinet ; qui nos ad supernam patriam precedens, promisit nobis,  ita dicens: uado parare uobis locum, et iterum ueniam, et accipiam uos ad meipsum, ut ubi sum ego, et uos sitis . Hanc letissimam promissionem Redemptoris nostri suscipientes, fratres karissimi, totum desiderium nostrum in eius amorem uertamus; non simus cupidi, neque elati, ad presentem prosperitatem intendentes, sed magis festinemus per presentis uite laborem ad requiem uenire perpetuam: Per multas enim tribulationes oportet nos intrare in regnum Dei . Scimus ad eleemosynam prompti, largi in tribuendo solatium egentibus proximis nostris. Nudi intrauimus in hunc mundum, nudi exibimus de hoc mundo . Thesaurizemus nobis thesauros in celo, ubi nec erugo, nec tinea demolitur, nec fures effodiunt,  nec furantur . Castigemus carnem nostram cum ieiuniis et uigiliis; mortificemus uoluptatem corporis, ut in nobis uigeat uirtus anime. Omnis enim anima que afflicta non fuerit in die hoc, peribit de populis suis. Hoc est patenter dicere, Quisquis in presenti uita deliciose et segniter uiuit, exterminabitur de cetu sanctorum, quando iustus iudex bene certantibus premia reddet eterna, otiosis autem et negligentibus supplicia tribuet sempiterna. In hac quidem presenti septimana, fratres, secundum constitutionem sanctorum Patrum, quarta et sexta feria, nec non et sabbato, nobis ieiunandum est, ut in diebus propitiationis per ieiunia et eleemosynas, per preces et supplicationes, misericordiam in conspectu conditoris nostri inuenire mereamur.  Nullus se nostrum in predictis diebus ab ecclesie conuentu subtrahat, sed magis se ibidem inter sacra missarum solemnia Deo cum lacrymis et compunctione cordis orando commendare studeat: quatenus remissionem preteritorum peccatorum percipiat, et per gratiam adiutus in futuro, melius se a peccatis omnibus obseruare queat: prestante ipso Redemptore nostro Iesu Christo, qui cum Patre et Spiritu sancto uiuit et regnat Deus, per omnia secula seculorum. Amen.



HOMILIA XXXI. IN FESTIuITATE SANCTI MICHAELIS ARCHANGELI.

Beati Michelis solemnia, fratres karissimi, celebrantes, libet nos aliquid uobis de hac festiuitate  dicere, quatenus mens uestra eo ualentior ad celestia se erigat, quo se cognoscit eorum memoriam uenerari in terris, quorum habitatio est semper in celis. Bene ergo preuisum est nobis a sanctis Patribus, ut qui sanctorum martyrum atque confessorum per totum annum uarias celebrationes habemus, in diebus natalium eorum, quando de morte triumphauerunt et ad uitam renati sunt eternam, saltem uel una die sanctorum archangelorum memoriam solemniter ueneraremur, ut quorum omnes semper indigemus auxilio contra hostis antiqui insidias, etiam in communi conuentu pariter eorum a Domino postularemus suffragia. Angelorum quippe et hominum naturam ad cognoscendum se Dominus condidit, quam dum consistere ad eternum  uoluit, etiam procul dubio ad suam similitudinem creauit. Nouem uero sunt ordines angelorum, decimus quoque homo est creatus, qui conditori suo nec post culpam periit, quia hunc eterna sapientia per carnem miraculis coruscans, quasi ex lumine teste, reparauit. Nam testante sacro elogio, scimus angelos, archangelos, uirtutes, potestates, principatus, dominationes, thronos, cherubim atque seraphim, qui in superni regis castris semper deuoti persistunt, est ab eius laude nunquam cessabunt. Sed tamen sciendum quod angelorum uocabulum nomen est officii, non nature. Nam sancti illi celestis patrie semper quidem sunt spiritus, sed semper uocari angeli nequaquam possunt; quia tunc solum sunt angeli, cum per eos aliqua nuntiantur. Unde  et per Psalmistam dicitur: Qui facit angelos suos spiritus ; ac si patenter dicat: Qui eos quos semper habet spiritus, etiam cum uoluerit, angelos facit. Sed tamen mos ecclesiasticus obtinuit, propter significationem multifariam quam unum nomen spiritus continet, quod illi celestis Hierusalem ciues angeli generaliter nuncuparentur; Greca etenim lingua, angeli, nuntii, archangeli uero summi nuntii uocantur. Hi autem qui minima nuntiant, angeli; qui uero summa annuntiant, archangeli uocantur; qui idcirco etiam priuatis nominibus censentur, ut signetur per uocabula etiam in operatione quid ualeant. Neque enim in illa sancta ciuitate, quam uisione omnipotentis Dei plena scientia perficit, idcirco propria nomina sortiuntur, ne eorum  nomine persone sine nominibus sciri non possint: sed cum ad nos aliquid ministraturi ueniunt, apud se nomina a ministeriis etiam trahunt; Michel, namque, quis sicut Deus? Gabriel autem fortitudo Dei, Raphel uero dicitur medicina Dei. Et quoties mire aliquid uirtutis agitur, Michel mitti perhibetur, ut ipso actu et nomine detur intelligi quod nullus potest facere quod facere preualet Deus. Unde et ille antiquus hostis, qui se ad similitudinem eius superbus extulerat, in fine mundi cum Michele archangelo preliaturus esse perhibetur, ut per Michelem peremptus discat quia ad similitudinem Dei per superbiam nullus exsurgat. Ad Mariam quoque Gabriel mittitur, quia Dei fortitudo  nominatur: illum quippe nuntiare ueniebat, qui ad debellandas ereas potestates humilis apparere dignatus est. Raphel quoque, qui ad curandum Tobie oculos mittitur, dignum uidelicet fuit ut Dei medicina uocaretur. Sciendum ergo est quod ipsi angelici spiritus, cum ad nos ueniunt, sic exterius implent ministerium ut tamen nunquam desint interius per contemplationem. Et mittuntur igitur et assistunt, quia Deo ubique presentes sunt: amant et obediunt atque in humilitate persistunt; fruuntur bono inestimabili, et ob hoc gaudent letitia inenarrabili. Pacem inter se habent perpetuam, et pacem nobiscum tenere optant. Sunt pii, benigni, misericordes, pleni dilectione, nichil Deo carius ducunt, et ad hunc amorem nos accendere uolunt.  Finem gaudii sui non pertimescunt, et hanc securitatem nos secum in celis habere cupiunt. Sed hec, fratres, me loquente, introrsus uos ad uosmetipsos reducite, secretorum uestrorum merita cogitationesque discutite. uidete si quid iam boni uobiscum intus agitis, uidete si in numero horum agminum, que breuiter tangendo perstrinximus, sortem uestre uocationis inuenitis. ue autem anime que in se de his bonis que numeraui, minime aliquid recognoscit, eique adhuc ue deterius imminet, si priuatam se donis intelligit et nequaquam gemit. Quisquis ergo talis est, fratres mei, gemendus est ualde, quia non gemit. Pensemus igitur accepta electorum munera, et uirtute qua possumus, ad amorem tante sortis anhelemus. Qui in se donorum gratiam minime recognoscit,  gemat; qui uero in se minorem cognoscit, maiorem aliis non inuideat, quia et superne ille distinctiones beatorum spirituum ita sunt condite, ut alie aliis sint prelate, sed tamen omnes una eademque caritate sociate. Diligamus nos, fratres karissimi, inuicem, diligamus et illos celestis patrie spiritus, et illorum celestem conuersationem, quantum possumus, in bonis moribus imitemur. Diligamus ante omnia et super omnia conditorem nostrum, deprecantes eius clementiam, ut qui nos ab initio inter sanctorum angelorum consortia ascribi uoluit, sanctorum archangelorum suorum precibus exoratus, ad eorum societatem nos peruenire faciat iehsu Christus Dominus noster, qui cum Patre et Spiritu sancto uiuit et regnat Deus, per omnia secula  seculorum. Amen.



HOMILIA XXXII. IN REuELATIONE SANCTI MICHAELIS.

Memoriam beati Michelis archangeli toto orbe uenerandam ipsius et opere condita et consecrata nomine demonstrat ecclesia. Que non metallorum fulgore, sed priuilegio commendata signorum; uili facta schemate, sed celesti est predita uirtute, ut pote quia fragilitatis humane memor archangelus, e celo ueniens, ad promerendam ibi mortalibus supernorum gratiam donorum, propria manu sua condere dignatus est. uertice siquidem montis excelsi posita, de corpore eiusdem saxea, spelunce instar precauata ostenditur. Est autem locus in Campanie  finibus ubi inter sinum Adriaticum et montem Garganum ciuitas Sepontus posita est, qui a menibus ciuitatis ducentis duodecim milliaribus porrectus, in cacumine supremo, beati archangeli prefatam gestat ecclesiam. Hanc mortalibus hoc modo cognitam, libellus in eadem positus indicat. Erat in ea ciuitate prediues quidam nomine Garganus, qui et ex euentu suo monti uocabulum dedit. Huius dum pecora, quorum infinita multitudine pollebat, passim per deuexi montis latera pascerentur, contigit taurum armenti gregis consortia spernentem, singularem incedere solitum, et ad extremum redeunte pecore domum non esse regressum. Quem dominus, collecta seruorum suorum multitudine, per deuia queque requirens, inuenit tandem in uertice  montis pre foribus cuiusdam spelunce assistere; itaque permotus cur soliuagus incederet, arrepto arcu, appetiit illum sagitta toxicata, que, uelut uenti flamine retorta, eum a quo iacta est mox reuersa percussit. Turbati ciues et stupefacti qualiter res fieret effectu, non enim propius accedere audebant. Consuluit episcopum quid facto opus sit, qui indicto ieiunio triduano, a Deo monuit esse querendum: quo peracto sanctus Domini archangelus episcopum per uisionem alloquitur dicens: Iam benefecisti, quod homines latebat, a Deo querendo mysterium, uidelicet hominem suo telo percussum sciatis, et hoc mea gestum uoluntate. Ego enim sum Michel archangelus, qui in conspectu Domini semper assisto, locumque hunc in terris incolere tutumque seruare  instituens, hoc uolui probare iudicio, omnium me que ibi geruntur ipsiusque loci esse inspectorem atque custodem. His reuelatione compertis consuetudinem fecerunt ciues hic Deum precibus, sanctumque deposcere Michelem, duas quidem ibi ianuas cernentes, quarum australis, que et maior erat, aliquot gradibus in occasum uergentibus adiri poterat. Sed nec ultra ad preruptam cryptam intrare ausi, pre foribus quotidie orationi uacabant.

Hec inter Neapolite, paganis adhuc ritibus oberrantes, Sepontinos et Beneuentinos, qui quinquaginta millibus a Seponto distant, bello lacessere tentant; qui antistitis sui monitis edocti, triduo petunt inducias, ut triduano ieiunio liceret, quasi fidele patrocinium, sancti Michelis implorare presidium.  Quo tempore pagani ludis obscenis, falsorum inuitant auxilia deorum. Ecce autem nocte ipsa que belli precederet diem, adest in uisione sanctus Michel antistiti, preces dixit exauditas, uictoriam spopondit adfuturam, et quarta diei hora bello premonet hostibus occurrendum. Leti ergo mane, et de angelica certi uictoria, obuiant Christiani paganis, atque in primo belli apparatu Garganus mons immenso tremore concutitur, fulgura crebra uolant, et caligo tenebrosa totum montis cacumen obduxit. Impletur prophetia que Deum laudans, ait: Qui facit angelos suos spiritus, et ministros suos flammam ignis ; fugiunt pagani, partim ferro hostium, partim igniferis impulsi sagittis, ut Neapolim  usque sequentibus, atque extrema queque cedentibus aduersariis, menia tandem sue urbis moribundi subintrant, qui queant euadere periculum: compertum enim erat quod angelus Dei in adiutorium uenit Christianis. Nam et sexcentos ferme suorum fulmine uidebant interfectos; Regi regum Christo continuo colla submittentes, armis induuntur fidei. Cum uero hi domum fuissent reuersi uictores, uota Domino gratiarum ad templum referrent archangelo, uident mane iuxta ianuam septentrionalem, quam predixi, instar posteriora pusilla quasi hominis uestigia, marmore arctius impressa, agnoscuntque beatum Michelem hoc presentie sue signum uoluisse monstrare, ubi postea culmen appositum, et altare impositum, ipsaque ecclesia ob signa uestigiorum.  Oppidania est uocata. Multa dubitatio erat inter Sepontinos quid de loco agerent, et si intrare uel dedicare illic ecclesiam debeant. Unde collatione facta, ad orientem loci illius beati Petri apostolorum principis nomine condunt ecclesiam et dedicant, in qua etiam beate semper uirginis Marie sanctique Baptiste Ioannis altaria statuunt. Tandem antistes, salubri reperto consilio, Romanum episcopum quid de his agendum sit per nuntios sciscitatur, qui tunc forte in monte Saraptim, quinquagesimo fere milliario a Romana urbe distabat, quem incole sancti. Siluestri cognomine uocant, eo quod ipse quondam ibi exsul pro fidei persecutione delituerit in monte hoc Saraptim, quique talia mandata remisit. Si hominis est illam dedicare basilicam, hoc maxime die  quo uictoria data est, fieri oportet; sin autem alias sancto prouisori loci placuerit, eodem die, precipue illius est in hoc uoluntas querenda. Hoc ergo tempore imminente, agamus ambo triduanum cum ciuibus nostris ieiunium, sanctam Trinitatem rogantes ut munera que per summum sue sedis ministerium conferre dignatus est, ad certum usque finem perducat. Factumque est ut suggesserat antistes: nocte uero constituti ieiunii summus angelus Domini, sanctus Michel, episcopo Sepontino per uisionem apparens. Non est, inquit, uobis opus hanc quam ego edificaui dedicare basilicam: ipse enim qui condidi etiam dedicaui: uos tantum intrate, et me assistente patrono, precibus locum frequentate; et te quidem cras ibi missam celebrante, populus iuxta morem  communicet: meum autem erit ostendere quomodo per memetipsum locum consecrauerim ipsum. Adueniunt mane cum oblationibus, et magna instantia precum intrant portam australem. Et ecce longa porticus in aquilonem porrecta, atque illam attingens posterulam ianuam extra quam uestigia marmore diximus impressa. Sed priusquam huc peruenias, apparet ad orientem basilica pregrandis, ad quam per gradus ascenditur. Hec cum ipsa porticu sua quingentos fere homines capere uidebatur altare uenerandum, rubroque contectum palliolo, prope erat medium parietis, meridiem ostendens: in gyro autem ipso domus angulosa, non in morem operis humani parietibus erectis, sed instar spelunce  preruptis, et sepius eminentibus asperata scopulis, culmine quoque diuerse altitudinis, quod hic uertice, alibi manu uix possit attingi. Credo quod, docente archangelo Domini, non ornatum lapidum, sed cordis querere ac diligere puritatem oporteat. uertex uero montis extrinsecus partim cornea silua tegitur, partim uirenti planitie dilatatur. Missarum itaque celebratione completa, magno attoniti gaudio, quique redierunt in sua loca: episcopus autem, delegato ministrorum, cantorum sacerdotumque officio, et mansione constructa, omnem ibidem quotidie psalmorum missarumque cursum congruo precepit ordine celebrari. Nullus autem hic est nocturno tempore ausus ingredi, sed aurora transacta, matutinos ibi decantant hymnos. Ex ipso autem saxo quo  tegitur sacra edes ad aquilonem altaris, dulcis et nimium lucida guttatim aqua dilabitur, quam incole stillam uocant. Ab hoc et uitreum uas, eiusdem receptui preparatum, argentea pendet catena suspensum, morisque est populo communiter singulos ad hoc uasculum ascendere per gradus, dominique celestis degustare liquorem: nam et gustu suauis est et tactu salubris. Denique nonnulli post longas febrium flammas, hanc haustam stillam, celeri confestim refrigerio potiuntur salutis. Innumeris quoque et aliis modis ibi crebro sanantur egroti, et multa angelice tantum potestatis licet  geri miracula comprobantur: maxime tamen eiusdem die natalis eius, cum et de prouinciis circumpositis plus solito conflua turba occurrat, et angelice uirtutis maior  quodammodo credatur adesse frequentia, ut quod spiritaliter dixerunt apostoli et corporaliter agi uideatur, quod angeli sunt administratorii spiritus in ministerium missi, propter eos qui hereditatem capiunt salutis . In Christo Iesu Domino nostro, qui uiuit et regnat in secula seculorum. Amen.



HOMILIA XXXIII. IN NATALI SANCTI MARTINI CONFESSORIS ATQUE PONTIFICIS.

Largiente diuina gratia conuenistis hodie, fratres karissimi, ad celebrandum festum sancti Martini pontificis: cuius inter ceteros natales et memorias sanctorum Patrum nobilis et eminens exstat solemnitas; et merito, quia a primis rudimentis uite humane ita gratie diuine aptatus est, ut in pueritie sue  tempore, quando primum electione Dei fuerat aduocatus, statim appareret perfectus. Denique cum necdum sacra unda baptismatis fuisset regeneratus, sed tantum uerbo fidei imbutus ac catechumenus esset effectus, quodam tempore, cum iam nichil preter arma et simplicem militie uestitum haberet, media hieme, que solito asperior inhorruerat, adeo ut plerosque uis algoris exstingueret, obuium haberet, in porta Ambianensium ciuitatis, pauperem nudum, qui cum pretereuntes ut sui misererentur oraret, omnesque miserum preterirent, intellexit uir Deo plenus, sibi illum, aliis misericordiam non prestantibus, reseruari. Quid tamen ageret, nesciebat, qui nichil preter chlamydem qua indutus erat, habebat: iam enim reliqua  in opus simile consumpserat. Arrepto itaque ferro quo accinctus erat, mediam diuidit, partemque ei pauperi tribuit, reliqua rursus induitur. Qui cum a circumstantibus irrisus esset, quod cum deformi truncatoque habitu uideretur, quasi in nullo lesus ignoscens, ad remunerationem attendebat futuram. Nocte igitur sequenti, cum se sopori dedisset, uidit Christum chlamydis sue, qua pauperem contexerat, parte uestitum, intueri diligentissime Dominum, uestemque quam dederat, iubetur agnoscere. Mox ad angelorum circumstantium multitudinem audiuit Iesum clara uoce dicentem: Martinus adhuc catechumenus hac me ueste contexit. Attenditis, fratres, a quanta perfectione iste uir sanctus ceperit conuersationis sue initium; nam hinc coniicere potestis  ad quem finem cursus sui pertenderit statum. uiginti ergo annorum baptismi sacramentum suscepit, et non multo post hec militiam deserens, sancto Hilario confessori adherens, fit monachus; in quo proposito tam nobiliter degebat, ut etiam signis et miraculis Dominus eius comprobaret studium. Interea Turonensium Ecclesie episcopus ordinatur, in quo gradu etiam ita temperauit religionis habitum, ut in monacho posses pastoris cognoscere primatum, et in pastore mirari monastici rigoris actum. Quid plura? Fit quidem per omnia euangelice insignis assertor doctrine, et in miraculorum frequentia apostolice par gratie; de quo uidelicet, Sulpitio Seuero scribente, insigne exstat uolumen. Nam demonum legiones ab obsessis cateruis hominum expulit: uarias  egritudines infirmantium abigens, saluti pristine erutos reddidit, debiles et leprosos uerbo curauit, sanctique Spiritus gratia reuelante, multa futura seu presentia predixit. Preter hec quoque trium mortuorum suscitator predicatur esse magnificus. Angelicis sepe uisitatus est officiis, atque sanctorum apostolorum, et precipue Dei genitricis est consolatus alloquiis. O uir beatus et uerus Isrelita, in quo dolus non fuit! Neminem temere iudicauit, neminem iniuste damnauit, nulli malum pro malo reddidit, contra omnes iniurias et aduersariorum calumnias patientissimus exstitit. Plerumque etiam pro eorum qui obtrectatores illius erant solebat flere peccatis, qui remotum illum et quietum uenenatis linguis et uipereo ore carpebant. Nunquam  in ore illius nisi Christus, nunquam in illius corde nisi pietas, nisi pax, nisi misericordia, nisi caritas erat. Ecce, fratres, qualem et quantam lucernam Christus super candelabrum in Ecclesia sua posuit, ut omnes qui ingrediuntur, lumen uideant. Quis nostrum est qui non in conuersatione eius lucem, in doctrina splendorem, in exemplis claritatem inuenire possit: sed quia nullus est qui non possit, uidete ne quis sit qui non uelit: non enim facile euaserimus uindictam, si tantam neglexerimus gratiam. Omnes gaudemus celebrare festum Martini, attendamus ut sequamur exempla Martini, quo peruenire possimus ad premium Martini. Non simus ergo superbi, elati, arrogantes, uaniloqui, mendaces, iracundi,  maledici, inuidi, blasphemi, detractores, auari, ebriosi, libidinosi et uoluptatum seculi amatores, utique quod non fuit Martinus; sed simus humiles, obedientes, ueraces, mites, patientes, benigni, misericordes, pacifici, boniloqui, largi, sobrii, continentes, longanimes, pleni dilectione Dei et proximi, quod sine dubio fuit Martinus. Sic quoque placebimus Martino, et sic intercessorem poterimus semper ipsum habere Martinum: quod nobis eius gratia prestare dignetur, qui confessorem suum sibi feliciter seruientem gaudium eternum intrare fecerat, et super omnia sua constituerat, iehsu Christus Dominus noster, qui uiuit et regnat cum Deo Patre in unitate Spiritus sancti Deus, per omnia secula seculorum. Amen.



HOMILIA XXXIu. IN NATALI SANCTI ANDREAE APOSTOLI.



Ex lectione sancti Euangelii que modo lecta est, fratres karissimi, potestis perpendere, et perpendentes cognoscere, quantum distat in imo iacens pusillanimitas infirmitatis nostre a soliditate perfectionis apostolice, et quam longe differt proteruitas nostra a precedentium Patrum obedientia. Audistis ergo quod ad unius iussionis uocem Petrus et Andreas, relictis retibus, secuti sunt Redemptorem. Nulla uero hunc facere adhuc miracula uiderant, nil ab eo de premio eterne retributionis audierant, et tamen ad unum Domini preceptum hoc quod possidere uidebantur obliti sunt. Quanta nos eius miracula uidimus? quot flagellis affligimur? quantis minarum  asperitatibus deterremur, et tamen uocantem sequi contemnimus. In celo iam sedet, qui de conuersione nos admonet; iam iugo fidei colla gentium subdidit, iam mundi gloriam strauit, iam ruinis eius crebrescentibus, districti sui iudicii diem propinquantem denuntiat; et tamen superba mens nostra non uult hoc sponte deserere quod quotidie perdit in uita. Quid ergo, fratres karissimi, in eius iudicio dicturi sumus, qui ab amore presentis seculi nec preceptis flectimur, nec uerberibus emendamur. Sed fortasse aliquis tacitis secum cogitationibus dicit: Ad uocem Dominicam uterque iste piscator quid aut quantum dimisit, qui pene nichil habuit? Sed in hac re, fratres karissimi, affectum debemus potius pensare quam censum. Multum reliquit qui sibi nichil  retinuit; multum reliquit qui, quamlibet paruum, totum deseruit. Certe nos et habita cum amore possidemus, et que minime habemus, ex desiderio querimus. Multum ergo Petrus et Andreas dimisit, quando uterque etiam desideria habendi dereliquit. Multa, fratres, relinquitis, si desideriis renuntiatis. Exteriora etenim nostra, quamuis parua sint, sufficiunt, si interiora cordis tota offerantur. Cor namque et non substantiam pensat Deus, nec perpendit quantum in eius sacrificio, sed ex quanto offeratur. Regnum Dei tantum ualet quantum habes. ualuit namque Zacheo in dimidio substantie, quia dimidium aliud ad hoc quod iniuste abstulit, restituendum in quadruplum seruauit. ualuit Petro et Andree, dimissis  retibus et naui; ualuit uidue duobus minutis; ualuit alteri calicem aque frigide. Regnum itaque Dei, ut diximus, tantum ualet quantum habes; nunquam est uacua manus a munere, si arca cordis repleta est bona uoluntate. Hinc etenim Psalmista dicit: In me sunt, Deus, uota tua, que reddam laudationes tibi . Ac si aperte dicat: Et si exterius munera offerenda non habeo, in memetipso tamen inuenio quod in ara tue laudis impono; nichil quippe Deo offertur ditius uoluntate bona: uoluntas autem bona est sic aduersa alterius sicut nostra pertimescere; sic de prosperitate proximi sicut de nostro profectu gratulari: aliena damna, nostra credere, aliena lucra, nostra deputare; amicum non propter mundum, sed propter Deum diligere; inimicum  etiam tolerare: nulli quod pati non uis facere; nulli quod tibi iuste impendere desideras, negare; necessitati proximi iuxta uires concurrere, sed prodesse etiam ultra uires uelle. Sed hoc bone uoluntatis sacrificium, fratres, nunquam plene persoluitur, nisi mundi huius cupiditas perfecte deseratur: nam quidquid in eo concupiscimus, hoc procul dubio proximis inuidemus. Et quia semper inuidia a bona uoluntate discordat, mox hec mentem ut ceperit, illa discedit. Unde predicatores sancti, ut possent proximos perfecte diligere, studerunt in hoc seculo nichil amare: estimantes nichil opulentius esse caritate, que se tenentes facit omnibus bonis abundare. Quia ergo, fratres karissimi, beati Andree natalitia celebramus, debemus imitari quod colimus. Hoc  etiam in sanctorum apostolorum memoriis ueneramur quod statim, uocante Domino, perfecte terrena reliquerunt, quo intentius appeterent celestia, et cum Christo tenere possent regna superna; ita et nos, Domino iubente, despiciamus que terrena sunt, ac, relictis temporalibus, mercemur eterna. Si autem necdum possumus relinquere propria, saltem non concupiscamus aliena. Si necdum mens nostra accenditur igne caritatis, in ambitione sua habeat frenum timoris; et sic prouentu suo roborata, dum ab alienorum appetitu compescitur, quandoque ad propria contemnenda perducatur. Interim uero, donec illa perfectio nobis a Domini gratia ueniat, non negligamus, fratres, de substantia nostra eleemosynas facere, hospitalitatem diligere, et indigentibus proximis  nostris in omni bono communicare; ac sic, largiente Domino, poterimus ad maiora conscendere, quia talibus hostiis promeretur ipse Deus: ad cuius uisionem nos perducere dignetur ipse, qui est nobis uia, qui est ueritas, qui est uita, iehsu Christus Dominus noster, qui uiuit et regnat cum Patre et Spiritu sancto Deus, per omnia secula seculorum. Amen.



HOMILIA XXXu. IN NATALI APOSTOLORUM.

Si omnium sanctorum martyrum grata nobis debet esse solemnitas, fratres karissimi, quanto gratior eorum qui presentem secuti sunt principem martyrum: si agnorum, quanto magis arietum. Illorum enim filii non generatione carnis, sed imitatione  uirtutis, facti sunt omnes qui posterius usque ad mortem confessi sunt Christum. Hos obtulerunt populi gentium, de quibus Psalmista ante cantauit, dicens: Afferte Domino filios arietum . His primum Dominus, cum ad confessionem sui nominis hortaretur, non solum se promisit uictorie coronatorem, sed et certaminis adiutorem. Etiam in ipsis et posteros admonebat, qui quod dicebat, scriptum posteris relinquebat. Illis ergo ait, exhortans eos: Cum autem adducunt uos ad principes et potestates, nolite cogitare quid respondeatis, uel quid loquamini. Non enim uos estis qui loquimini, sed spiritus Patris uestri qui loquitur in uobis . Meditari uetuit, et confiteri precepit: maluit enim auferre presumptionem humanam, et gratiam donare  diuinam, ut in semetipsis timidi, et in Deo fuissent audaces. Unde et in alio psalmo uox martyrum Deo dicit, quasi ex parte humane fragilitatis, uerendo: Eripe me de inimicis meis, Deus meus; et ab insurgentibus in me libera me ; et paulo post, de auxilio diuino confidens, dicit: Fortitudinem meam, Domine, a te custodiam . Supra ceteras enim turbas fidelium nec non antiquorum iustorum et prophetarum, eminentes apostolos suos uolens Dominus ostendere, dixit ad illos: Beati oculi qui uident que uos uidetis, et aures que audiunt que uos auditis: multi enim prophete et iusti uoluerunt uidere que uos uidetis, et non uiderunt; et audire que auditis, et non audierunt . Et item alibi: Iam, inquit, non dicam uos seruos, quia  seruus nescit quid faciat dominus eius. uos autem dixi amicos, quia omnia quecunque audiui a Patre meo, nota feci uobis . Eisdem ait item alio loco: Quecunque alligaueritis super terram, erunt ligata et in celo . Item alibi , sciscitanti Petro quid sibi et sociis suis profuisset reliquisse omnia et sequi Redemptorem, respondit dicens: Amen dico uobis quod uos qui secuti estis me, in regeneratione cum sederit Filius hominis in sede maiestatis sue, sedebitis et uos super sedes duodecim iudicantes duodecim tribus Isrel. Isti sunt lux mundi , quia per ipsos lumen fidei et uere scientie primum Dominus huic mundo tradidit, et ab errorum ac peccatorum tenebris gentes et populos eruit. Isti sunt sal terre, quia per ipsos terrigene  condimentum saporis uite eterne perceperunt, ut restringerent carnis lasciuiam, et a putredine peccatorum et uitiorum uermibus seruarentur illesi. Isti sunt duodecim lapides pretiosi, quos in fundamento celestis edificii positos Ioannes in Apocalypsi sua describit , quia predicatio eorum Ecclesie fundamenta locauit. Unde et Paulus ait: uos estis ciues sanctorum et domestici Dei: superedificati super fundamentum apostolorum et prophetarum . Isti sunt duodecim porte Ierusalem noue, que de celo descendit, quia per ipsos ianuam fidei primum intrauimus, et inter ciues sanctorum enumerati sumus. Hec ergo considerantes, fratres karissimi, recolamus que tanti duces populi Dei  nos docuerunt. Studeamus factis implere que illi iusserunt; discamus eorum exemplo mundi diuitias contemnere, presentis seculi uoluptatem non amare, regnum celeste desiderare; Christo nichil preponere, sed eius mandatis in omnibus obedire; paupertatem rerum presentium diligere, uirtutum diuitias habere, sapientie thesaurum appetere, spiritales delicias querere: nulli inuidere, sed omnes homines diligere, amicos in Deo, et inimicos propter Deum, quia hec est sola uera dilectio: nam amor carnalis et uitiosus in precipitium trahit et comparatur odio; unde scriptum est: Qui uult amicus esse huius seculi, inimicus Dei constituitur . Isti ergo principes nostri, Dei amore perfectissimi, et proximorum dilectione repleti, hinc potuerunt mundi  impetum uincere et cruentum seculum domare, quia nichil amauerunt in omni re, nisi Dei uoluntatem. Ita et nos, fratres, diligamus in omnibus rebus Dei facere uoluntatem, et creatorem nostrum amemus in semetipso, creaturam uero in conditore suo: et sic habebimus ordinatissimam caritatem, quia Deus caritas est, et qui diligit hanc dilectionem, diligit Deum; et si ita dilexerimus, diligit nos ipse Deus, diligunt et nos sancti apostoli iudices nostri, et exorant pro nobis, ut in uniuersali iudicio Christi cum ipsis in perpetuum coronemur: quod ipse prestare dignetur iudex et Dominus noster, qui cum Patre et Spiritu sancto uiuit et regnat Deus, per omnia secula seculorum. Amen.



HOMILIA XXXuI. IN NATALI MARTYRUM.


Quia beati martyris natalis hodie illuxit dies, quem uobiscum, fratres karissimi, uoluit nos Dominus celebrare, aliquid, donante illo, de martyrum gloria et patientia disseramus. Gloria quidem mundana ab ipsis contempta est, et ideo patientia probata est: nam gloria eorum abscondita latebat in celis, quia patientia eorum exercebatur in terris; qui non exhorret eorum patientiam, perueniet ad gloriam. Miseria enim putatur pati dura et aspera in carne, quia reuera molestum est; nisi esset omnibus molestum, non esset martyribus gloriosum. Multis ergo lasciuis et auaris martyres sancti insanire uisi sunt, quando pro Christi nomine tanta patiebantur: et eum semper ueraciter confitebantur,  ut ergo negarent urgebantur. Alii uero uirgis et flagellis diutissime sunt uerberati, alii fustibus et plumbatis cesi, alii membratim laniati, alii gladio occisi, alii excoriati, pice et plumbo liquato perfusi, alii ardore prunarum cruciati, alii flammis exusti, alii in mare mersi, alii bestiis deputati, alii carcerum sunt horrore et fame necati. Quot enim penarum et mortium genera hostis excogitare poterat, tot martyribus sine ulla miseratione infligebat; sed ipsi licet in aperto horrida paterentur, in occulto tamen ineffabiliter coronabantur. Multi quidem gloriam terrenam quesierunt, multi uiri fortes et pro patria sanguinem fundendum esse duxerunt nec fundere dubitauerunt, qui gloriam etiam post mortem apud posteros haberent:  sed que illorum gloria martyribus comparatur! Quis potuit inuenire imperator quod potuit inuenire piscator. Imperatorum, consulum et uirorum fortium, qui orbem armis domuerunt et subiugauerunt, sepulcra sunt Rome: ad cuius sepulcrum intrare dignatus est imperator: et tamen, diademate deposito ad sepulcrum suum orantem, suscepit eum piscator: ecce, si terrena gloria fuerat concupiscenda martyribus, nec ipsa fraudati sunt, qui honorem tamen inter angelos quesierunt. uidemus eorum glorias in terris, et stupemus; quid pateremur, si in celo uideremus: quantus nos stupor admirationis apprehenderet, si uideremus martyres inter angelos gloriantes, quorum natalitia uidemus populos celebrantes. Sed nos uolumus gaudere cum sanctis, et  tribulationem mundi nolumus sustinere cum illis: qui enim sanctos martyres, uel in quantum potuerit, noluerit imitari, ad eorum beatitudinem non poterit peruenire. Sic et Apostolus predicat, dicens : Si fuerimus socii passionum, erimus et consolationum. Et Dominus in Euangelio: Si mundus, inquit, uos odit, scitote quia me priorem uobis odio habuit . Recusat esse in corpore, qui odium non uult sustinere cum capite. Sed dicit aliquis: Et quis est qui possit beatorum martyrum uestigia sequi; huic ego respondeo: Quia non solum martyres, sed etiam ipsum Dominum cum ipsius adiutorio, si uolumus, possumus imitari. Audi non me, sed ipsum Dominum generi humano clamantem ac dicentem: Discite a me quia mitis sum et humilis  corde . Audi et beatum Petrum admonentem: Christus, inquit, pro uobis passus est, relinquens uobis exemplum, ut sequamini uestigia eius . Ecce Christus dicit: Discite a me; beatus Petrus dicit: Ut sequamini uestigia eius. Similiter apostolus Paulus clamat: Imitatores Dei estote, sicut filii karissimi . Quid ad hec respondebimus, fratres, uel quam excusationem habere poterimus? Si tibi aliquis dicat ut uirtutes quas fecit Dominus debeas imitari, iusta potest esse excusatio tua, quia uirtutes et mirabilia facere non omnibus datum est; iuste autem et caste uiuere, et caritatem cum omnibus custodire cum Dei adiutorio, omnibus preceptum est. Nam et ipse Dominus non dixit: Discite a me mortuos suscitare, super aquas siccis  pedibus ambulare; non dixit; sed quid ait? quia mitis sum et humilis corde; et iterum: Diligite inimicos uestros, et benefacite his qui oderunt uos: sicut et Pater uester celestis solem suum oriri facit super bonos et malos . Et licet sint alia multa in quibus Deum debeamus et beatos martyres imitari, ista tamen duo precipua sunt: id est, ut mites simus et humiles corde, et inimicos nostros toto corde et totis uiribus diligamus. De diligendis inimicis, fratres karissimi, nullus unquam in ueritate se poterit excusare. Potest mihi aliquis dicere: Non possum ieiunare, non possum res meas totas pauperibus dare, et in monasterio Deo seruire; nunquid potest dicere: Non possum diligere? Sed dicit aliquis:  Tanta mala mihi inimicus meus fecit ut eum nulla ratione possim diligere. Attendis quid tibi fecerit homo, et non attendis quid tu feceris Deo: si conscientiam tuam diligenter discutis et inquiris, sine ulla compensatione maiora tu peccata committis in Deum quam in te commiserit homo: et qua fronte uis ut tibi Deus dignetur dimittere multum, cum tu non acquiescis dimittere parum? uos autem, fratres, quia quotidie dicitis Deo in oratione: Dimitte nobis debita nostra, sicut et nos dimittimus debitoribus nostris , dimittite et dimittetur uobis; ipsa enim ueritas clamat terribiliter et dicit: Si uos non dimiseritis hominibus peccata eorum, nec uobis Pater uester celestis dimittet peccata uestra. Imitemur ergo sanctos martyres Christi in fide, in  humilitate, in mansuetudine, in patientia, in longanimitate, in dilectione; et sic poterimus ipsos martyres apud Deum habere intercessores, ita ut deleantur peccata nostra, et premia eterna nobis conferantur: prestante Domino nostro Iesu Christo, qui uiuit et regnat cum Deo Patre in unitate Spiritus sancti Deus, per omnia secula seculorum. Amen.



HOMILIA XXXuII. IN NATALI SANCTORUM CONFESSORUM.

Hodie, fratres karissimi, sancti confessoris nostri celebramus diem, quo hanc uitam laboriosam derelinquens, in uitam renatus est perpetuam; quo finiuit laborem certaminis, et percepit premium confessionis. Sicut enim sanctorum martyrum, ita et beatorum confessorum  solet triumphos celebrare Ecclesia: illorum, quia agonem explentes, palmam martyrii meruerunt; istorum, quia in uere fidei confessione persistentes, coronam uite acceperunt. Et merito utrique pari ratione honorantur, quia utrique ueri testes Christi et ueri laudatores exstiterunt: nam martyres Grece, testes interpretantur; confessores uero Latine laudatores significant. De ipsis enim Dominus dicit: Qui me confessus fuerit coram hominibus, confitebor et ego eum coram Patre meo qui est in celis . Sed hec confessio, fratres, non tantum ore, sed etiam corde simul et opere tenenda est; ipsa enim ueritas ait: Non omnis qui dicit mihi, Domine, Domine, intrabit in regnum celorum: sed qui facit uoluntatem Patris mei qui in celis est, ipse  intrabit in regnum celorum . Hic enim sanctus ideo Domino placuit quia intus per credulitatem, et foris per predicationem ac boni exempli operationem, rite Dominum laudauit. Iste quidem ex eorum seruorum numero est qui secundum Domini parabolam, ueniente domino suo, commendata sibi talenta cum lucro reportauit, atque bene remuneratus, in gaudium domini sui intrauit. Seruus ergo qui geminata talenta retulit, a domino laudatur, atque ad eternam remunerationem perducitur: cui et uoce dominica dicitur: Euge, serue bone et fidelis, quia super pauca fuisti fidelis, super multa te constituam: intra in gaudium domini tui . Pauca quippe sunt bona omnia presentis uite, quamlibet  multa uideantur. Sed tunc fidelis seruus supra multa constituitur quando, deuicta omni corruptionis molestia, de eternis gaudiis in illa celesti sede gloriatur. Tunc ad domini sui gaudium perfecte intromittitur, quando in eterna illa patria assumptus, atque angelorum cetibus admistus, sic interius gaudet de munere ut non sit iam quod exterius doleat de corruptione. Sanctus ergo iste, Domino iubente bene uigilauit, et beatus est seruus, quia cum uenit Dominus eius inuenit eum uigilantem. Ipse namque uigilat qui ad aspectum ueri luminis mentis oculos apertos tenet; uigilat, qui seruat operando quod credit; uigilat, qui a se torporis et negligentie tenebras repellit. Hinc etenim Paulus dicit: Euigilate, iusti, et nolite peccare . Fecit  enim illum Dominus discumbere cum sanctis suis, id est, in eterna quiete refoueri. Et transiens ministrabit illi, quia lucis sue illustratione eum satiat; transire enim Domini est in claritatis sue speculationem nos ducere; cum eum quem in humanitate in iudicio cernimus, etiam in diuinitate post iudicium uidemus. Proinde, fratres mei dilectissimi, attentius uigilate, in conditionem mortalitatis uestre mentis oculos figite: uenienti uos iudici per fletus quotidie et lamenta preparate; cum certa mors maneat omnibus, nolite de temporalis uite prouidentia incerta cogitare: terrenarum rerum uos cura non aggrauet; quantislibet enim auri et argenti molibus circumdetur, quibuslibet pretiosis uestibus induatur caro, quid est aliud quam caro: nolite ergo attendere  quid habetis, sed quid estis. uultis autem audire quid estis: propheta indicat, dicens: uere fenum est populus ; si enim fenum populus non est, ubi sunt illi qui ea que hodie colimus uobiscum, transacto anno beati huius confessoris natalitia celebrauerunt: o quanta et qualia de presentis uite prouisione cogitabant, sed subripiente mortis articulo, repente in his que uidere nolebant inuenti sunt, et cuncta simul temporalia, que tractata quasi stabiliter tenere uidebantur, amiserunt. Quia igitur momentis suis hore fugiunt, agite, fratres karissimi, ut in boni operis mercede teneantur. Audite quid sapiens Salomon dicit: Omne quod potest manus tua facere, instanter operare, quia nec opus, nec ratio, nec sapientia est apud inferos quo tu  properas . Quia ergo et uenture mortis tempus ignoramus, et post mortem operari non possumus, superest ut ante mortem tempora indulta rapiamus, et laboremus utiliter quidquid possumus, quatenus cum confessoribus suis Christus nobis post finem istius uite concedat in celesti regno potius letari, quam cum peccatoribus in inferno puniri: cuius nos iram deuitare et gratiam impetrare ipse concedat, qui nos redemerat, Christus Saluator noster, qui uiuit et regnat Deus, per omnia secula seculorum. Amen.



HOMILIA XXXuIII. IN NATALI uIRGINUM.

Immaculatus Dominus immaculatam sibi familiam  etiam in hoc pleno colluuionum fragilitatis humane corpore consecrauit, dum in toto mundo uirgineus flos Marie immarcescibiles coronas innectat, et septrigeram pudoris aulam immaculato conseruet affectu. Hinc eousque integritas perseuerauit ad palmam, ut in puellis tropeum sanctitatis arriperet, et per uestigia matris uirginis ad celestem thalamum perueniret. uirginitas quidem res est sancta, res est perfecta; principalis uirtus, specialem in regno Dei habens coronam. Non enim ideo laudabilis est uirginitas quia et in martyribus reperitur, sed quia ipsa martyres facit. Quis autem est qui humano eam possit ingenio comprehendere, quam nec natura suis inclusis [Forte, inclusam] legibus comprehendere potest? aut quis naturali uoce completus [Forte, complectitur]  quod supra usum sit nature. E celo accersiuit quod imitaretur in terris: nec immerito uiuendi usum quesiuit e celo, que sponsum sibi inuenit in celo. Hec nubes ereas, angelos sideraque transgrediens, uerbum Dei in ipso sinu inuenit Patris et toto hausit pectore. Nam quis tantum cum inuenerit, relinquat bonum? Ergo de eo Scriptura dicit: Unguentum exinanitum est nomen tuum, propterea adolescentule dilexerunt et attraxerunt te . Future autem resurrectionis iam iste ordo speciem tenet; unde et scriptum est in Euangelio: In resurrectione ergo non nubunt, neque nubentur, sed erunt sicut angeli Dei in celo . Nemo ergo miretur si angelis comparentur que angelorum Domino copulantur. uera enim hec fit Dei imago,  respondens ad sanctimoniam Domini, illustrior portio gregis Christi. Gaudet per illas, atque in illis largiter floret Ecclesie matris gloriosa fecunditas; quantoque plus copiosa uirginitas numero suo addit, gaudium matris augescit. uirginitas sacratissima in suo gradu usque in sanguinis effusionem permansit, quoniam suo illam sanguine subrigauerat Christus. Inardescit in celestibus animus, nil in terrenis libet; deforme conspicitur quidquid de terrena placebat specie: quia sola pretiose margarite claritas fulget in mente; de cuius dilectione recte per Salomonem dicitur: ualida est ut mors dilectio , quia uidelicet sicut mors interimit, sic ab amore rerum corporalium eterne uite caritas occidit: nam quem perfecte absorbuerit, ad terrena foris desideria  uelut insensibilem reddit. Neque enim sancta hec cuius hodie natalitia celebramus, mori pro Domino potuisset in corpore, si prius a terrenis desideriis mortua non fuisset in mente. Rectius namque in uirtutis culmine animus tormenta risit, premia calcauit, ante armatos reges et presides ducta stetit: feriente robustior, iudicante sublimior. Quid inter hec nos barbati et debiles dicimus, quia ire ad regna celestia puellas per ferrum uidemus: quos ira superat, superbia inflat, ambitio perturbat, luxuria coinquinat? Qui si adipisci regna celorum per bella persecutionum non possumus, hoc ipsum nobis turpe sit quod nolumus Deum saltem per pacem sequi. Ecce nulli nostro tempore dicit Deus: Pro me  morere, sed, illicita tantummodo in te desideria occide. Qui ergo in pace subigere carnis desideria nolumus, quando [quomodo] in bello pro Domino ipsam carnem dabimus? Hoc ergo pro certo sciat unusquisque uestrum quod quicunque hic non uult in se crucifigere et mortificare carnis desideria, in futuro non perueniet utique ad eterna gaudia. Sed quia presentia gaudia sequuntur perpetua lamenta, hic, fratres karissimi, uanam letitiam fugite si illic flere formidatis. Nemo etenim potest et hic gaudere cum seculo, et in futuro regnare cum Christo. Temporalem itaque letitiam fluxam restringite, carnis uoluptates edomate; quidquid in mente pueriliter hilarescit, hoc discipline iuuenilis censura cerceat, ut dum sponte temporalia fugitis, eterna gaudia sine  labore capiatis: prestante Domino nostro Iesu Christo, qui cum Patre et Spiritu sancto uiuit et regnat Deus per omnia secula seculorum. Amen.



HOMILIA XXXIX. IN DEDICATIONE TEMPLI

Propitia diuinitate omnipotentis Dei, et annuente eius clementia, bene conuenistis hodie, fratres karissimi, ut Deo domum dedicaremus, ipso iubente ac dicente: Facite mihi sanctuarium, et habito in medio uestri, dicit Dominus Deus . Sed hoc tunc digne facimus si ipsi Dei templum fieri contendimus, si studemus congruere solemnitati quam colimus; ut sicut ornatis studiosius eiusdem ecclesie parietibus, pluribus accensis luminaribus, diuersis per litanias et preces, per lectiones et cantica, excitatis  uocibus, Deo laudem parare satagerimus: ita etiam penetralia cordium nostrorum semper necessariis bonorum operum decoremus ornatibus, semper in nobis flamma diuine pariter et fraterne caritatis augescat, semper in secretario pectoris nostri celestium memoria preceptorum et euangelice laudationis dulcedo sancta resonet. Hi sunt enim fructus bone arboris, hic boni thesaurus cordis, hec fundamenta sapientis architecti, que nobis hodierna sancti Euangelii lectio commendat. Non nos formam solummodo, sed uirtutem potius debemus habere pietatis, quod etiam mystica ueteris Instrumenti nobis historia diligenter insinuat, quando uel Moyses tabernaculum , uel templum Domino Salomon in sancte Ecclesie typum condidit : utraque enim domus firmiter fundata esse refertur, et omnia instrumenta que ibi inerant, id est lapides pretiosi, ex quibus templum erat constructum; ligna imputribilia, e quibus omne tabernaculum factum, et templum intus ornatum, ac desuper tectum fulgebat; aurum, de quo et tabernaculi parietes intus ac foris uestiti, et templi non tantum parietes, uerum etiam laquearia, trabes, ostia, postes et pauimenta erant cooperta; sed et uasa uel utensilia domus utriusque, cuncta pene aurea et de auro purissimo facta fuerant; fructus etiam arborum qui in domum Domini offerebantur, purissimi et exquisiti esse iubebantur, hoc est uitis, oliue, thuris, myrrhe uel stactis, et ceterarum huiusmodi; hec uidelicet cuncta  spiritaliter intellecta, ueram nostre fidei et operationis sinceritatem denuntiant, et quomodo domus Dei fieri possimus, mystice docent. Quid ergo ipse conditori Redemptor noster de constructione sue domus, que nos sumus, in ea que nobis modo recitata est lectione sancti Euangelii dicat, audiamus: Non est, inquit, arbor bona que facit fructus malos, neque arbor mala faciens fructum bonum . Bonas ergo arbores et bonos earum fructus in constructionem siue ministerium sui templi rex noster querit; at uero male arboris qui sit finis, idem alibi docet dicens: Omnis arbor que non facit fructum bonum excidetur et in ignem mittetur ; arbores namque homines, fructus autem opera dicit ipsorum. uultis autem nosse qui sint arboris bone,  qui male fructus? Apostolus id docet: Manifesta autem sunt opera carnis, que sunt fornicatio, immunditia, luxuria, idolorum seruitus, ueneficia, inimicitie, contentiones, emulationes, ire, rixe, dissensiones, hereses, inuidie, homicidia, ebrietates, comessationes et his similia . uis audire an arbores que hos fructus faciunt ad eterni regis templum celeste pertineant? subiungit Apostolus dicens: Que predico uobis sicut predixi, quoniam qui talia agunt, regnum Dei non consequentur . Bone quoque arboris fructus subsequenter enumerat, cum ait: Fructus autem spiritus est caritas, gaudium, pax, patientia, bonitas, benignitas, fides, mansuetudo, continentia ; qui nimirum fructus, cum arboribus e quibus procedunt, et hic ad domum fidei, et illic  ad habitationem superne beatitudinis ueraciter pertinent. Quapropter oremus, fratres dilectissimi, omnium bonorum auctorem et datorem, Deum Patrem omnipotentem, ut nos per uirtutem et sapientiam suam arbores bonas efficiat, et ad edificium domus sue habitabiles faciat, et super ipsam petram, de qua Apostolus dicit: Petra autem erat Christus , nos fundare ac collocare dignetur: et contra inundationem uariam persecutionum afflatu Spiritus sui nos protegat, et illesos sine peccati ruina in eternum custodiat, atque ad celestem Ierusalem nos coadunet, suamque habitationem perennem consecret, qui uiuit et regnat eternaliter ac perpetualiter in trinitate et unitate perfecta, Deus, per omnia secula seculorum. Amen.



HOMILIA XL. IN ANNIuERSARIA FESTIuITATE DEDICATIONIS TEMPLI.



Ex auctoritate lectionis euangelice, fratres karissimi, edocemur huius festi habere commemorationem, ubi legitur quod facta sint Hierosolymis Encenia, et iehsu presentialiter eo tempore ibi adesset . Encenia autem uocabantur solemnia dedicationis templi, que populus Dei, ex antiqua patrum traditione, per annos singulos celebrare consueuerat: quorum uestigia nos hodie iuxta morem Christiani orbis sequentes, annuam dedicationis ecclesie nostre diem diuinis laudibus et uigiliis studuimus  agere solemnem: et hanc nobis festiuitatem eo maiore deuotione celebrare oportet, quo etiam Redemptori nostro gratissimum esse cognouimus; adeo ut in illa ipse templum ingredi et sermonem facere ad populum, ac diuinitatis sue sacramenta pandere dignatus sit. Facta sunt, inquit, Encenia in Hierosolymis, et hiems erat, et ambulabat iehsu in templo in porticu Salomonis. Si ergo uoluit ambulare in templo, in quo caro et sanguis brutorum animalium offerebatur, multo magis nostram orationis domum, ubi carnis ipsius ac sanguinis sacramenta celebrantur, uisitare gaudebit. Si perambulare non despexit porticum, in qua rex quondam mortalis ac terrenus, quamuis potentissimus, ac sapientissimus ad orandum stare solebat, quanto magis penetralia cordium nostrorum  inuisere atque illustrare desiderat si tamen ea porticum esse Salomonis, hoc est, si ea timorem suum, quod est initium sapientie, habere perspexerit: neque enim putandum est quia domus solummodo in qua ad orandum uel ad mysteria celebranda conuenimus, templum sit Domini; et non ipsi, qui in nomine Domini conuenimus, multo amplius templum eius appellemur et simus; cum manifeste dicat Apostolus: uos estis templum Dei uiui ; sicut dicit Dominus: Inhabitabo in eis et inter illos ambulabo . Si ergo templum Dei sumus, curemus solerter, et bonis satagamus actibus, ut in eodem suo templo sepius ipse et uenire et mansionem facere dignetur. Caueamus hiemis exemplum, ne uidelicet corda nostra Dominus adueniens a caritatis ardore  torpentia reperiat, sicut Iudeorum pectora perfidia durata inuenit, ideoque ea citius auersatus relinquat; imo magis quantum possumus, cum ipsius adiutorio laboremus, ne Deus noster in templo suo, hoc est in nobis, inueniat quod oculos sue maiestatis offendat: sed habitaculum cordis nostri euacuetur uitiis, et uirtutibus repleatur; claudatur diabolo, et aperiatur Christo: et ita laboremus ut nobis bonorum operum clauibus ianuam regni celestis aperire possimus. Sicut enim malis operibus, quasi quibusdam seris ac uectibus, uite nobis ianua clauditur, ita, absque dubio, bonis operibus aperitur. Et ideo, fratres karissimi, unusquisque consideret conscientiam suam, et quando se aliquo crimine uulneratum esse cognouerit, prius orationibus, ieiuniis uel  eleemosynis studeat mundare conscientiam suam, et sic eucaristiam presumat accipere: si enim agnoscens reatum suum, ipse a diuino altari se subduxerit, cito ad indulgentiam diuine misericordie perueniet, quia sicut qui se exaltat humiliabitur, ita e contrario, qui se humiliat exaltabitur . Qui enim, sicut dixi, agnoscens reatum suum, ipse se humiliter ab altari ecclesie pro emendatione uite remouere uoluerit, ab eterno illo et celesti conuiuio excommunicari penitus non timebit. Rogo uos, fratres, diligenter attendite: si ad mensam cuiuscunque potentis hominis nemo presumit cum uestibus conscissis et inquinatis accedere, quanto magis a conuiuio eterni Regis, id est ab altari Domini debet  se unusquisque inuidie uel odii ueneno percussus, iracundie ueneno repletus, auaritie iaculis uulneratus, ebriositatis uitio pollutus, luxurie sordibus inquinatus, cum reuerentia et humilitate subtrahere, ne propter presumptionem ac pertinaciam, ab eterno Dei conuiuio et sanctorum consortio sequestratus, ligatis manibus et pedibus in eternum proiiciatur incendium: sed magis studeat ut per penitentiam et eleemosynas, per pacem et continentiam, sobrius et mundus factus, hic fiducialiter ad mensam Domini accedere possit, et in futuro ad sanctorum angelorum et apostolorum, prophetarum et martyrum, et ceterorum iustorum societatem, letabundus peruenire: quod nobis sua gratia prestare dignetur Redemptor et Saluator noster iehsu Christus,  qui cum Patre et Spiritu sancto uiuit et regnat Deus per omnia secula seculorum. Amen.



HOMILIA XLI. IN DOMINICIS DIEBUS.

Sciendum est, fratres karissimi, quod ideo a sanctis Patribus nostris constitutum est Christianis et mandatum ut in solemnitatibus sanctorum, et maxime in Dominicis diebus, otium haberent et a terreno negotio uacarent, ut paratiores et promptiores essent ad diuinum cultum, cum non haberent quid eos inde tardaret incommodum, relinquerentque eo tempore terrenam sollicitudinem, quo facilius possent Dei intendere uoluntatem. Inde ipse Dominus per Prophetam dicit: uacate et uidete quoniam ego sum Deus . At hi qui, diuersis curis ac  negotiis implicati, hanc sententiam Dei spernunt, et diuine contemplationi uacare nolunt, timeo ne in futuro iudicio, illis ianuam Domini pulsantibus atque aperire poscentibus , Dominus respondeat: Amen dico uobis, nescio uos: discedite a me, omnes qui operamini iniquitatem ; et qui modo Deum querere negligunt, ab ipso tunc respuantur. Idcirco, fratres mei, non sit uobis molestum in Dominicis diebus et in natalitiis sanctorum diuino studere cultui. Dominicum ergo diem apostoli et apostolici uiri ideo religiosa solemnitate habendum sanxerunt, quia in eodem Redemptor noster a mortuis resurrexit: quique ideo Dominicus appellatur, ut in eo a terrenis operibus uel mundi illecebris abstinentes, tantum diuinis cultibus seruiamus, dantes  scilicet diei huic honorem et reuerentiam propter spem resurrectionis nostre quam habemus in illa. Nam sicut ipse Dominus iehsu Christus et Saluator noster tertia die resurrexit a mortuis, ita et nos resurrecturos in nouissimo die speramus. Apparet autem diem etiam in Scripturis sanctis esse solemnem: ipse est enim dies primus seculi, in ipso formata sunt elementa mundi, in ipso creati sunt angeli, in ipso quoque a mortuis resurrexit Christus, in ipso de celis Spiritus sanctus super apostolos descendit, manna in eodem die in eremo primo de celo datum est. His enim speciebus actualibus [Forte specialibus actibus et] indiciis Dominica dies exstat insignis, ac ideo sancti doctores Ecclesie decreuerunt omnem gloriam  Iudaici sabbatismi in illam transferre, ut quod ipsi in figura, nos celebraremus in ueritate; quia tunc erit requies nostra uera, quando resurrectio fuerit perpetrata, et remuneratio in anima et corpore simul perfecta. Obseruemus ergo diem Dominicam, fratres, et sanctificemus illam, sicut antiquis de sabbato preceptum est, dicente legislatore: A uespera usque ad uesperam celebrabitis sabbata uestra . uideamus ne otium nostrum uanum sit, sed e uespera diei sabbati usque ad uesperam diei Dominici sequestrati a rurali opere et ab omni negotio, solo diuino cultui uacemus: sic quoque sanctificamus rite sabbatum Domini, dicente Domino: Omne opus non facietis in eo. ueniat ergo cuicunque possibile sit, ad uespertinam atque nocturnam celebrationem, et oret  ibi in conuentu Ecclesie pro peccatis suis Deum. Qui uero hoc non possit, saltem in domo sua oret, et non negligat Deo soluere uotum ac reddere pensum seruitutis. In die illa uero nullus se a sacra missarum celebratione separet, neque otiosus quis domi remaneat, ceteris ad ecclesiam pergentibus; neque in uenatione se occupet, et diabolico mancipetur officio, circumuagando campos et siluas, clamorem et cachinnum exaltans, non gemitum nec orationis uerba ex intimo pectore ad Deum proferens. Adhuc quoque, quod detestabilius est, aliqui ad ecclesiam uenientes, non intrant, non insistunt precibus, non exspectant cum silentio sanctam missarum celebrationem: sed quando lectiones diuine intus leguntur, tunc ipsi foris aut causas dicere et diuersis student  calumniis impugnare; aut uidelicet in alea, uel in locis inutilibus insudare: aliquoties etiam, quod peius est, aliqui nimia iracundia succenduntur et amarissime rixantur, ita ut armis se uel fustibus alterutrum impetant, et sepe homicidium perpetrent. Et hoc ab illis maxime fit qui pleni inuidia et odio, diabolo ductore, in conuentum Ecclesie pergunt, non ut semetipsos adiuuent, sed ut alios ledant. Tales etiam si homicidio ibi pereunt, aut subita morte rapiuntur, quo alias, nisi cum ipso cuius secuti sunt uestigia, uadunt in eterna tormenta? Nolite hec facere, fratres mei, nolite uosmetipsos decipere, nolite in conuentu uestro, locum dare diabolo , sed magis uosmetipsos preparate hospitium Christo. Non ergo foris fabulis, sed intus psalmodie et  orationibus studete. Nolite inuicem in ecclesia uerbosari, sed quieti esse. Sunt enim plurimi, et precipue alique mulieres, que ita in ecclesia garriunt [et] ita uerbosantur, ut lectiones diuinas nec ipse audiant, nec alios audire permittant. Nunquid talis conuentus cum tali ordine, fratres mei, in domo Dei debet fieri; aut taliter decet in conspectu Dei et sanctorum angelorum eius assistere? Adhuc quoque, quod ualde dolendum est, conqueri uobiscum uolo, quia sunt aliqui, et maxime potentes istius mundi, qui, cum ueniunt ad ecclesiam, non sunt deuoti ad laudes Dei celebrandas, sed cogunt presbyterum ut abbreuiet missam et ad libitum eorum cantet; nec ei licet morem ecclesiasticum sequi propter illorum gulam  et auaritiam, quatenus unum punctum diei ad Dei officium, et reliquum diurnum spatium, cum nocte simul, ad eorum deputetur uoluptates. Nolite, fratres mei dilectissimi, hec facere, nolite hec facientibus consentire; quia non solum qui hec faciunt, sed etiam qui consentiunt facientibus, pereunt. Ante omnia ergo causas in festiuitatibus nolite dicere aut audire, sed alio tempore et cum iustitia; nec munera accipiendo subuertatis iudicia iusta; quia, secundum Domini sententiam: Quocunque iudicio iudicaueritis, iudicabitur de uobis . Nullus uestrum se inebriet, quia ebrius insano simillimus est. Nolite in nominibus  bibendo, nomina uestra delere de celo. Sunt quidem multi, quod peius est, qui non solum seipsos inebriant, sed etiam alios cogunt et  adiurant ut amplius quam expedit bibant, et inde sepe inter eos nascuntur iurgia et homicidia. Nunquid perpenditis, fratres, cuius isti in hoc sequantur uoluntatem: Ebriosi enim, ait Apostolus, et homicide regnum Dei non possidebunt . Obsecro uos, dilectissimi, patres et matres, fratres et sorores, per nomen Domini nostri Iesu Christi, et per regnum ac iudicium eius uenturum, ut subtrahatis uos ab omni homine ambulante inordinate, et digne ambuletis uocatione qua uocati estis, nec negligatis honorem uestrum, sed perpendite redemptionem que est in Christo Iesu. Filii Dei nuncupati estis, quia uerus Filius Dei uos liberauit. Studete bonis moribus tanto parenti placere, quatenus uos non ut nequissimos seruos perpetuam tradat ad penam,  sed ut carissimos filios supernam ducat ad patriam, ut sitis coheredes Filii eius Iesu Christi, cum quo uiuit et regnat Deus in unitate Spiritus sancti per omnia secula seculorum. Amen.



HOMILIA XLII. CONTRA EOS QUI IN LUNAE DEFECTU CLAMORIBUS SE FATIGABANT.

Gaudium est mihi magnum, fratres karissimi, quod uos uideo nomen Christianum diligere, ecclesias frequentare, baptismum Christi filiis et filiabus uestris appetere, et ueri Dei cultui studere: sed ualde doleo quod aliquibus ineptiis plurimos ex uobis obligatos errare conspicio, et inter uera religionis Christiane quedam falsa intermiscere, quod nullo modo fieri debuit; scriptum est enim: Modicum fermentum  totam massam corrumpit . Nam cum ante dies aliquot quietus domi manerem, et de utilitate uestra, quomodo profectum uestrum in Domino amplificarem, mecum tractarem, subito ipsa die circa uesperam atque initium noctis tanta uociferatio populi exstitit, ut irreligiositas eius penetraret usque ad celum. Quod cum requirerem quid sibi clamor hic uellet, dixerunt mihi quod laboranti lune uestra uociferatio subuenisset, et defectum eius suis studiis adiuuaret. Risi quidem, et miratus sum uanitatem, quod quasi deuoti Christiani Deo ferebatis auxilium, tanquam ipse infirmus et imbecillis, nisi nostris adiuuaretur uocibus, non possit luminaria defendere que creauit. Facto quippe mane sequentis  diei, sciscitabar ab eis qui ad nos uisitandi gratia conuenerant, si aliqua horum eis innotuerint. At illi professi sunt se similia et adhuc peiora in his locis in quibus ipsi manserant, sensisse: nam alius referebat mugitum cornuum se audisse, quasi in bella concitantium; alius, porcorum grunitum exegisse: quidam uero narrabant quod alios uiderint tela et sagittas contra lunam iactasse; alios autem focos in celum sparsisse; affirmaueruntque quod lunam nescio que portenta laniarent, et nisi ipsi ei auxilium preberent, penitus illam ipsa monstra deuorarent: alii uero ut satisfacerent demonum illusioni, quod sepes suas armis sciderint, et uascula que apud se domi habebant, fregerint, quasi illud lune plurimum proficeret in auxilium. Que est dementia,  fratres, queue hec insania? Nunquid uos fortiores estis Deo, ut pro illo pugnare nitamini: aut sues uestre potentiores angelis eius sunt, ut grunitu suo ipsi indigeant? Quomodo celo et sideribus feretis auxilium, qui uosmetipsos in terra non sufficitis ad protegendum? Quid superbit cinis et puluis?  Scriptum est enim: Non est in hominis potestate uia eius: exiet spiritus eius, et reuertetur in terram . Quid dicam uobis, fratres: laudo uos? in hoc non laudo, quia per diabolum illusi, paganico errori ex parte non parua dediti estis; et hoc unde, nisi ex paganis, quorum consortia diligitis, eorum mores imitamini: contradixi enim uobis sepius illorum consortia et nefanda conuiuia; sed obedire mihi uos uetat auaritia. Pecuniam diligitis,  et gehennam non expauescitis; corporales delicias appetitis, et salutem anime eternam negligitis: idcirco nec corporis nec anime sanitatem habere poteritis; quia, ut ait apostolus Paulus: Ideo sunt inter uos multi infirmi et imbecilles, et dormiunt multi . Nolite errare, fratres, nolite huiuscemodi erroribus decipi: Domini est terra et plenitudo eius, orbis terrarum et uniuersi qui habitant in eo . Beatus cuius est Deus Iacob adiutor eius: spes eius in Domino Deo ipsius, qui fecit celum et terram, mare et omnia que in eis sunt, qui custodit ueritatem in seculum . Ipsa autem monstra, que dicitis lunam, defectus sui tempore, laniare, nichil sunt; neque enim credi fas est homines in belluas posse mutari: sed demonum fictio  hec hominibus brutis et insipientibus per quedam phantasmata ingerit, quo facilius eos possint ad idololatriam prouocare. Sed ne forte dubios ac sollicitos de lune obscuritate, que nuper accidit, uos relinquam, non est hoc, fratres, aliquod portentum; sed naturalis uis cogit solem ac lunam taliter eclipsin, hoc est defectum, pati. Nam manifesta ratio probat solem interuentu lune, que inferior cursu, lumen ad nostros oculos non posse perfundere, quod fit in tempore accensionis eius; lunam uero similiter, que a sole illustratur, per umbram terre obscurari in plenilunio, hoc est in quinta decima die etatis eius, quando sol in alia parte celi, ex alia luna relucet. Et ideo non est necesse, fratres,  quando taliter euenerit, uos clamoribus laborare; permittite Creatori facturam suam, ipse enim opus suum scit regere, qui potuit et creare. Si ergo aliqua signa in sole uel luna, uel stellis, insolito more apparuerint, necesse est enim ut fiant ante diem magnum iudicii, secundum ueritatis uocem, non uos tunc tali superstitione fatigetis, sed magis in cordibus uestris Domini misericordiam deprecemini, et signo uos crucis Christi consignetis; quatenus ipse qui uos per sanctam crucem redimere dignatus est, in aduentu glorie sue, eius tutamine illesos ab omni errore conseruare dignetur, iehsu Christus Dominus et Saluator noster, qui cum Patre et Spiritu sancto uenit et regnat Deus per omnia secula seculorum. Amen.



HOMILIA XLIII. CONTRA PAGANICOS ERRORES, QUOS ALIQUI DE RUDIBUS CHRISTIANIS SEQUUNTUR


Legimus in ueteri Testamento Dominum populo suo quem elegit sibi in hereditatem ita precepisse : Sancti estote, quia et ego sanctus sum Dominus Deus uester. Nolite ambulare in legitimis nationum, quas ego expulsurus sum ante uos: propter scelera enim ipsarum abominatus sum eas, et separaui uos a ceteris populis, ut essetis mei. Intrantes in terram quam dabo uobis, disperdite cunctos habitatores terre illius, confringite titulos et statuas comminuite, atque omnia excelsa uastate. Maleficos in terra uestra non patiemini uiuere. uir siue mulier, in quibus pythonis spiritus uel diuinationis fuerit, morte moriantur,  lapidibus obruite illos: sin autem nolueritis huiusmodi interficere, qui remanserint, erunt uobis quasi claui in oculis et lancee in lateribus, et aduersabuntur uobis in terra habitationis uestre, et quidquid illis facere cogitaueram, uobis faciam. Audistis, fratres karissimi, quam terribiliter diuina uox comminatur his qui aduersarios suos secum manere patiuntur; timeo quod uestri cohabitatores uobis fiant in scandalum et in ruinam, quorum mores prauissimos imitamini. Quomodo enim cum Christo et angelis eius regnabunt in celis, qui cum diabolo et ministris eius societatem habent in terris? quomodo gaudebunt in conuiuio perenni sanctorum, qui non respuunt conuiuia nefanda paganorum? Aut quomodo in luce perpetua possunt laudes Deo dicere cum angelis,  qui hic diabolo exhibent funestos ludos in idolis? Apostolus autem huiusmodi nos consortia habere uetat et dicit : Charissimi, fugite ab idolorum cultura. Nolo autem uos fieri socios demoniorum; non potestis calicem Domini bibere et calicem demoniorum; non potestis mense Domini participes esse, et mense demoniorum. Et item alio loco : Nolite, inquit, iugum ducere cum infidelibus. Que enim participatio iustitie, cum iniquitate, aut que societas luci ad tenebras; que autem conuentio Christi ad Belial, aut que pars fideli cum infideli: quis autem consensus templo Dei cum idolis: uos estis templum Dei uiui; sicut dicit Deus, quia inhabitabo in illis, et inambulabo inter eos, et ero illorum  Deus, et ipsi erunt mihi populus. Quapropter, fratres karissimi, ab huiusmodi uos erroribus purgate, et filios uestros ac subditos ab hac nequitia castigantes, tollite; nullus ex uobis charagios, et diuinos, uel sortilegos requirat, nec de qualibet causa eos aut infirmitate interroget; nullus sibi incantatores adhibeat: quia quicunque fecerit hoc malum, statim perdet baptismi sacramentum, et continuo sacrilegus et paganus efficitur: et nisi grandes eleemosyne, et dura ac prolixa penitentia subuenerit, in eternum peribit. Similiter et auguria obseruare nolite, nec in itinere positi aliquas auiculas cantantes attendere, nec ex illarum cantico diabolicas diuinationes annuntiare presumite. Nullus ex uobis obseruet qua die de domo exeat, qua iterum reuertatur,  quia omnes dies Deus fecit, sicut Scriptura dicit: Et factus est dies primus, et dies secundus, et dies tertius , similiter et quartus, et quintus, et sextus, et sabbatum; et illud: Fecit Deus omnia bona ualde . Illas uero non solum sacrilegas, sed etiam ridiculosas, sternutationes considerare et obseruare nolite; sed quoties uobis in quacunque parte fuerit necessitas properandi, signate uos in nomine Christi, et Symbolum apostolorum uel Orationem Dominicam fideliter dicentes, securi de Dei adiutorio, iter agite. Et quia quando supradicta omnia sacrilegia, Deo uobis inspirante, contemnere uel despicere ceperitis, scio quod moleste hoc accepturus est diabolus, quia uos uidet de amicitia uel de societate sua discedere et sacrilegia per que uos decipiebat  contemnere, aliquas nequitias uobis facturus est, aut aliquam infirmitatem immissurus, aut aliquod animal, aut per morbum aut per euagationem est ablaturus, quia ad uos probandos hoc Deus permittit fieri, ut agnoscat utrum fideliter ad ipsum uenistis, et si tota diaboli machinamenta despicitis, et utrum plus ualeat apud uos amor suus quam cuiusque animalis amissio. Sed si semel aut secundo nequitias quas diabolus immiserit, toto animo et tota fide contempseritis, ita ipsum diabolum postea a uestra infestatione repellere dignabitur Deus, ut nunquam uos possit sua calliditate decipere. Christus enim Deus noster ipsum diabolum et ministros eius sola potestate sua habet, nec uos potest nec uestra in aliquo nocere nisi quantum ab ipso permittitur.  Permittit autem hoc Deus duabus ex causis; ut aut nos probet si boni sumus, aut castiget, si peccatores; et ideo ipsum timete, illi soli seruite, mentis et corporis puritatem seruate, omne genus fornicationis ut pestem uel mortem fugite, continentes, humiles, mites ac patientes estote, frugalitatem diligite, et in recta fide ac bonis operibus usque in finem uite perseuerare studete, et sic ad eternam uitam sine ulla mora peruenietis: prestante ipso Redemptore nostro Iesu Christo, qui cum Patre et Spiritu sancto uiuit et regnat Deus per omnia secula seculorum. Amen.



HOMILIA XLIu. DE BONORUM CHRISTIANORUM ET E CONTRARIO DE MALORUM MORIBUS.


Oportet uos, fratres karissimi, sollicite et intente considerare Christianum nomen, quod nos omnes gaudemus habere, quid nobis designet, quid promittat, quidque nobis boni conferat, hoc est, quid significet in religione, quid promittat in spe, quid conferat in remuneratione. A Christo enim Filio Dei unigenito Christiani uocamur, et ideo qui dicit se Christianum esse, debet sicut ille ambulauit et ipse ambulare, id est in iustitia, et sanctitate, atque ueritate: hoc enim nos admonet nomen Christianum. Et quicunque his gressibus Christum sequitur, ad supernam tendit patriam, et uitam in celis accipiet  sempiternam. Non nobis sufficit, fratres, quod Christianum nomen accepimus, si opera Christiana non fecerimus: illi enim prodest, quod Christianus dicitur, qui caritatem diligit, ebrietatem fugit, superbiam detestatur, inuidiam uelut uenenum diaboli respuit; ille uero Christianus est qui furtum non facit, qui falsum testimonium non dicit, qui nec mentitur, nec periurat; qui adulterium non committit, qui ad ecclesiam frequentius uenit, qui de fructibus suis non gustat nisi prius ex ipsis Deo aliquid offerat, qui decimas annis singulis erogandas pauperibus reddit, qui sacerdotibus suis honorem impendit, qui omnes homines sicut seipsum diligit, qui nullum hominem odio habet. Ille uero non solum Christianus est, sed ipse Christus in illo habitat, qui stateras  dolosas et mensuras duplices uelut gladium diaboli pertimescit. Ille bonus Christianus est qui quando ad ecclesiam uenit, et oblationem que in altario mittat exhibet, et pauperibus, secundum quod uires habet, aut argentum porrigit aut cibum: qui peregrinos in domum suam excipit, qui hospitibus pedes lauat; qui non solum lites non concitat; sed etiam discordes ad concordiam reuocat; qui et ipse caste uiuit, et filios uel uicinos suos ut caste et sobrie uiuant et uerbis admonet et exemplis docet. Ille bonus Christianus est qui quoties sancte solemnitates ueniunt, ut securius communicet, ante plures dies castitatem cum propria uxore custodit, ut libera et secura conscientia ad altare Domini, casto corpore et mundo corde, presumat accedere: qui Symbolum  apostolorum et Orationem Dominicam memoriter tenet, et filios uel filias suas ut ipsi teneant fideliter docet. Ecce audistis, fratres, quales sint Christiani boni, et ideo, quantum possumus, cum Dei adiutorio laboremus ut nomen Christianum non sit falsum in nobis, nec in nobis Christi sacramenta patiantur iniuriam, sed semper opera Christiana et cogitemus in corde, et impleamus in opere. Nam ille Christianus qualis est, qui uix aliquando ad ecclesiam uenit, et quando uenerit, non stat in ecclesia ut oret pro peccatis suis, sed ut causas dicat, aut lites aut rixas concitet; et si locum inuenerit, usque ad uomitum bibet: et posteaquam se inebriauerit, surget uelut phreneticus et insanus, diabolico more ballare et  saltare, uerba turpia et amatoria uel luxuriosa cantare. Iste talis non dubitat furtum facere, adulterium non timet admittere, falsum testimonium dicere, maledicere, periurare, nec ullum omnino facinus agere pertimescit. Ideoque, siue uiri siue mulieres sint, qui talia opera faciunt, non ad remedium, sed adiudicium Christianum nomen et baptismi sacramenta suscipiunt, et nisi penitentiam egerint, in eternum peribunt. Ecce, fratres, ostendimus uobis quales sint Christiani boni, et quales sint mali; et quos bonos uidetis, imitemini; quos uero malos cognoscitis, castigate semper, increpate, corripite, ut et de profectu uestro et de illorum correctione duplicem mercedem habere possitis; prestante Domino nostro Iesu Christo, iudice uiuorum et mortuorum,  qui uiuit et regnat cum Deo Patre in unitate Spiritus sancti, per omnia secula seculorum. Amen.



HOMILIA XLu. DE FIDE, SPE ET CHARITATE.

Quicunque Christianum nomen tenet, et quicunque est diuinis sacramentis imbutus, fratres karissimi, necesse est ut religionis Christiane rationem sciat, et fidei caritatem agnoscat, eius scilicet fidei que, ut Apostolus ait , per dilectionem operatur: que in presenti confortat ac roborat credentes, et in futuro perducit ad Dei contemplationem. Nam tria quedam proposuit anime nostre necessaria beatus et egregius gentium doctor, dicens: Nunc autem manent fides, spes, caritas, tria hec: maior  autem horum est caritas . Primum ergo fides catholica Christiano necessaria est, quia in ipsa distinguuntur filii Dei a filiis diaboli, filii lucis a filiis tenebrarum. Per ipsam renascimur in baptismate et salutem eternam impetramus, sicut scriptum est: Qui crediderit et baptizatus fuerit, saluus erit . Hec porta est uite, hec ianua regni: per ipsam discitur scientia ueritatis, et percipitur cognitio diuinitatis; per ipsam gratiam Dei inuenimus; aliter autem Deo placere non possumus, quia sine fide impossibile est placere Deo . uere enim beatus est qui et recte credendo bene uiuit, et bene uiuendo fidem rectam custodit. Igitur sicut otiosa est fides sine operibus bonis, ita nichil proficiunt opera bona sine fide recta. Unde beatus  Iacobus apostolus dixit: Quid proderit, fratres mei, si fidem quis dicat se habere, opera autem non habeat: nunquid poterit fides saluare eum: fides sine operibus otiosa est. Sicut enim corpus sine spiritu emortuum est, ita et fides sine operibus mortua est . Fidem ante omnia, fratres mei, rectam et immaculatam habere contendite, et secundum apostolice institutionis normam, symbolum a sanctis Patribus constitutum memoriter tenete et religiose uiuentes, obseruare studete. Hereticorum dogmata pestifera fugite, maleficorum et incantatorum uenena mortifera horrescite, diuinorum et sortilegorum et charagiorum nefandas traditiones, que cum demonibus societatem habent, penitus respuite; et nichil  aliud quam quod catholica fides laudat, amat predicat, in mente siue in professione teneatis, seu etiam moribus ostendatis. Post hanc ergo fidem, spem firmam habere discite, que animum nostrum ad inuisibilia trahit, et intentionem nostram in celestia et eterna inserit, et quodammodo nexibus indissolubilibus ligat; que non decipit, sed fideliter obsequentes ad eternam beatitudinem perducit. Nemo igitur, quamuis ingenti peccatorum pondere prematur, de bonitate diuine pietatis desperare debet; sed spe certe misericordie illius indulgentiam sibi quotidianis deprecari lacrymis, quam certe sperare possit, si ab actione praui operis cessabit. Ideo non propter spem uenie perseueranter peccare debemus, neque quia Deus iuste peccata punit, ueniam desperare  debemus, sed utroque periculo euitato, et a malo declinemus et de pietate Dei ueniam speremus. Similiter et in omni tribulationum angustia, spe ad solatia superne pietatis currendum est, quia in illo solo omnis spes et salus sine dubio consistit, dicente Propheta: In Deo salutare meum et gloria mea, Deus auxilium meum, et spes mea in Deo est . Cum enim fidem rectam et spem firmam uobis, fratres, persuademus habere, hoc maxime hortamur ut caritatem in uobis habere et opere ostendere per omnia satagatis: per ipsam enim et in ipsa beatitudinem ueram habituros uos esse sciatis, quia sine hac nemo uidebit Deum. Hec autem ideo maior fide et spe ab Apostolo narratur, quia ceteris recedentibus, ipsa sola permanebit: fidei enim succedit  spes, et spei beatitudo, caritati autem non transmutatio, sed sola restat perfectio. Hec omnium ars est uirtutum, hec promissio regni, hec premium summum sanctorum est in celo, quia in perenni gaudio nichil gratius, nichil dulcius habent sancti perfecto amore Dei, quem quia presentem uident, suauius diligunt, et dulcius fruuntur ipso bono. Oportet uos scire, fratres, quia in omnibus preceptis Dei caritas obtinet principatum, sine cuius perfectione nichil placere Deo posse Paulus apostolus testatur , qui nec martyrium, nec seculi contemptum, nec eleemosynarum largitionem, sine caritatis officio, quidquam proficere posse ostendit. Unde et ipse Dominus respondit: Diliges Dominum Deum tuum ex toto corde tuo, et ex  tota anima tua, et ex tota mente tua ; addidit quoque secundum simile huic: Diliges proximum tuum sicut teipsum: in his duobus mandatis tota lex pendet et prophete. Quod uero ait, ex toto corde, et tota anima, et tota mente, id est, toto intellectu, tota uoluntate, et ex omni memoria Deum esse diligendum. Dei uero dilectio in obseruatione mandatorum eius tota consistit, sicut alibi ait: Si quis diligit me, sermones meos seruat . Unde ipsa ueritas alibi ait: In hoc cognoscent omnes quia mei estis discipuli, si dilectionem habueritis ad inuicem . Item Apostolus: Plenitudo legis est dilectio . Item Ioannes euangelista: Hoc, inquit, mandatum habemus a Deo, ut qui diligit Deum, diligat  et proximum . Si forte quislibet querat quis sit proximus, sciat omnem Christianum recte proximum dici, quia omnes in baptismo filii Dei sanctificamur, ut fratres simus spiritaliter in caritate perfecta. Nobilior est generatio spiritalis quam carnalis, de qua in Euangelio ipsa ueritas ait: Nisi quis renatus fuerit ex aqua et Spiritu sancto, non potest introire in regnum Dei . Qui autem taliter proximum intelligens diligit, sine dubio caritatem ueram in semetipso tenebit. Hec igitur, fratres, diligenter considerate, et cum fide et dilectione uestram operamini semper salutem, habentes spem firmam, quia quidquid boni in presenti agitis, in futuro ab illo inestimabiliter remunerabimini, quia auctor et protector est salutis nostre iehsu Christus  Dominus noster, qui cum Patre et Spiritu sancto uiuit et regnat Deus, per omnia secula seculorum. Amen.



HOMILIA XLuI. DE CHARITATE.

Libet me aliquid in contemplatione caritatis, fratres karissimi, dilectioni uestre dicere, que quanto magis cor accendit, tanto copiosiorem sermonem tribuit, et quanto magis in disputando se extendit, tanto uos suauius reficit. Ipsa enim diuinarum Scripturarum multiplicem abundantiam altissimamque doctrinam sine ullo errore comprehendit et sine ullo labore custodit, cuius cor plenum est caritate, dicente Apostolo: Plenitudo legis est caritas ; et in alio loco: Finis autem precepti est caritas, de corde puro, et conscientia bona, et fide non  ficta . Quid est autem precepti finis, nisi precepti adimpletio? Quid est autem precepti adimpletio, nisi legis plenitudo? Quod ergo ibi diximus, plenitudo legis caritas, hoc etiam diximus, finis precepti est caritas. Nec dubitari ullo modo potest quod templum Dei sit, in quo habitat caritas; dicit enim Ioannes: Deus est caritas. Hec autem dicentes apostoli, et nobis caritatis excellentiam commendantes, non utique aliud, nisi quod comederant, eructuare poterant. Ipse quippe Dominus pascens eos cibo salutis, uerbo caritatis, quod est ipse panis uiuus qui de celo descendit, Mandatum, inquit, nouum do uobis, ut uos diligatis inuicem . Qui ergo contra mortis uetustatem attulit uite nouitatem, ipse contra uetus peccatum opponit nouum  mandatum. Quapropter uetus peccatum quisquis uis exstinguere, mandato nouo exstingue cupiditatem et amplectere caritatem. Sicut enim radix omnium malorum cupiditas , ita radix omnium bonorum caritas. Totam magnitudinem et latitudinem diuinorum eloquiorum secura possidet caritas, qua Deum, proximumque diligimus. Docet enim nos celestis unus magister et dicit: Diliges Dominum Deum tuum ex toto corde tuo, et ex tota anima tua, et ex totis uiribus tuis, et diliges proximum tuum sicut teipsum: in his duobus preceptis, tota lex pendet et prophete . Si ergo non uacat omnes paginas sanctas perscrutari, omnia uolumina sermonum euoluere, omnia Scripturarum secreta penetrare,  tene caritatem, ubi pendent omnia: ita tenebis que ibi didicisti, tenebis etiam quod non didicisti. Si enim nosti caritatem, aliquid nosti unde et illud pendet quod forte non nosti; et in eo quod in Scripturis intelligis, caritas patet; et in eo quod non intelligis, caritas latet. Ille itaque tenet et quod patet et quod latet in diuinis sermonibus, qui caritatem tenet in moribus. Quapropter, fratres karissimi, sectemini caritatem: ipsa uidelicet est dulce ac salubre uinculum mentium, sine qua diues pauper est, et cum qua pauper diues est. Hec in aduersitatibus tolerat, in prosperitatibus temperat, in duris passionibus fortis, in bonis operibus hilaris, in tentationibus tutissima, in hospitalitate latissima, inter ueros fratres iucundissima, intra  falsos etiam patientissima: in Abel per sacrificium grata; in Ne per diluuium secura, in Abrahe peregrinatione fidelissima, in Moyse inter iurgia lenissima, in Dauid tribulationibus mansuetissima, in tribus pueris blandus ignis innocenter spectat, in Machabeis seuos ignes fortiter tolerat, casta in Susanna erga uirum, in Anna post uirum, in Anna  preter uirum, libera in Paulo ad arguendum, humilis in Petro ad obediendum, humana in Christianis ad confitendum, diuina in Christo ad ignoscendum. Sed quid ego maius de caritate aut uberius possum dicere quam per os Apostoli laudes eius intonat Dominus, supereminentem uiam demonstrantis atque dicentis: Si linguis hominum loquar et angelorum, caritatem autem non habeam, factus  sum uelut es sonans aut cymbalum tinniens. Et si habuero prophetiam, et nouerim mysteria omnia et omnem scientiam, et habuero omnem fidem, ita ut montes transferam, caritatem non habuero, nichil sum. Et si distribuero in cibos pauperum omnes facultates meas, et si tradidero corpus meum ita ut ardeam, caritatem autem non habuero, nichil mihi prodest. Charitas patiens est, benigna est, caritas non emulatur, non agit perperam, non inflatur, non est ambitiosa, non querit que sua sunt, non irritatur, non cogitat malum, non gaudet super iniquitate, congaudet autem ueritati. Omnia suffert, omnia credit, omnia sperat, omnia sustinet: caritas nunquam excidit . Quanta est ista anima linguarum, prophetia, uirtus, sacramentorum salus, scientie solidamentum, fidei  fructus, diuitie pauperum, uita morientium! Quid tam magnanimum quam pro impiis mori! Quid tam benignum quam et inimicos diligere! Sola est quam felicitas aliena non premit, quia non emulatur, sola est quam felicitas sua non extollit, quia non inflatur; sola est quam conscientia mala non compungit, quia non agit perperam: inter opprobria secura, inter odia benefica est; inter iniuriosos placida est, inter insidias innocens est: inter iniquitates gemens, in ueritate respirans. Quid illa fortius, non ad retribuendas, sed ad sufferendas iniurias? Quid illa fidelius, non uanitati, sed eternitati. Nam ideo tolerat omnia in presenti uita, quia credit omnia de futura uita, et suffert omnia que hic immittuntur,  quia sperat omnia que ibi promittuntur. Merito nunquam cadet, quia sine defectu permanet. Ergo sectamini caritatem, fratres, et in ea pie cogitantes et sancte uiuentes, afferte fructum iustitie et per ipsius ducatum studete ut perueniatis ad summum bonum: summo enim bono adepto, eternam beatitudinem habebitis, ad quam nos peruenire ipse concedat, qui est beata caritas et chara beatitudo, iehsu Christus Dominus noster, cum Patre, et Spiritu sancto unus solus et uerus regnans Deus, per omnia secula seculorum. Amen.



HOMILIA XLuII. DE CASTITATE ET MUNDITIA.

Gloriosum et insignem inter ceteras uirtutes locum castitas et munditia tenet, fratres karissimi,  quia ipsa sola est que mundas mentes hominum prestat uidere Deum. Unde ipsa ueritas ait: Beati mundo corde, quoniam ipsi Deum uidebunt ; ac si e contrario diceret: Illi uero miseri sunt quorum corda carnali concupiscentia sunt polluta, quia eternas merguntur in tenebras. Castitas enim angelica est uita; castitas cum humilitate, Spiritus sancti merebitur habitationem, quem expellit immunditia libidinum, dicente Scriptura: Corpus peccatis subditum Spiritus sanctus effugiet . Membra nostra debent Deo esse dicata, non fornicationi: opponat homo desiderio carnis sue eternorum flammas tormentorum; assuescat iuuenis castitatem, ut sit dignus sapientie Dei. Ubi immunditia est corporis, ibi habitatio diabolici spiritus, qui  maxime gaudet in inquinatione carnis nostre. Omnes immunditie Deo displicent, et maxime que non sunt naturales. Admonet itaque nos Scriptura sancta dicens: Post concupiscentias tuas non eas, et a uoluntate tua auertere. Si prestes anime tue concupiscentias eius, faciet te in gaudium inimicis tuis uenire . Eius quoque modi Salomon sapientissimus proferebat sententias de cauenda immunditia carnis, dicens : Fauus enim distillans labia meretricis, et nitidius oleo guttur eius. Nouissima autem illius amara quasi absinthium, et acuta quasi gladius biceps. Pedes eius descendunt ad mortem, et ad inferos gressus illius penetrant. Per semitam uite non ambulant, uagi sunt gressus eius et inuestigabiles. Nunc ergo, fili, audi me, et ne recedas a  uerbis oris mei. Longe fac ab ea uiam tuam, et ne appropinques foribus domus eius. Hoc siquidem non solum de meretricum immunditia dixit, sed etiam de omni carnis concupiscentia, que sollicitat animam suam consentire desideriis suis: sed ratio mentis prohibere debet impetus carnis et refrenare uoluptates eius iniquas. Item ille qui supra, prohibens cohabitationem feminarum iuuenibus, dicit : Nunquid abscondere potest homo ignem in sinu suo, ut uestimenta illius non ardeant; aut ambulare super prunas et non comburantur plante eius: sic qui ingreditur ad mulierem proximi sui, non erit mundus cum tetigerit eam. Similiter et beatus Paulus admonet nos: Bonum est, inquiens, mulierem non tangere  , quasi statim in tactu periculum esset: pulchra est enim casta iuuenum pudicitia, et Deo amabilis, et ad omne bonum utilis. Qui filios habet spiritales, uel carnales, nutriat illos in castitate, Deo, non in fornicatione, diabolo. Quid prodest homini filium habere, nutrire, amare, si eternis eum nutriat tormentis. Qui in castitate uiuunt, angelicam habent in terris conuersationem. Castitas hominem celo coniungit, angelis facit ciuem. Qui mulierem habet legitimam, legitime utatur ea temporibus opportunis, ut, secundum Apostolum, possit uacare orationi, et benedictionem mereatur filiorum a Deo accipere. Nemo dicat, a fornicatione se custodire non posse, fidelis est enim Deus, dicit Apostolus , qui non permittit nos tentari  supra id quod portare possumus, sed faciet cum tentatione prouentum. Talis unicuique homini tentatio datur, siue in carnis desiderio, siue in ambitione seculi, uel etiam in quacunque tentationis molestia, qualem aut cum laude uincere, aut cum opprobrio succumbere poterit. Omnibus enim castitas pernecessaria est, sed maxime ministris Christi altaris, quorum uita aliorum debet esse eruditio et assidua salutis predicatio. Tales enim decet Dominum habere ministros, qui nulla contagione carnis corrumpantur, sed potius continentia castitatis splendeant, et totis honestatis fulgeant in populo exemplis; quibus Dominus per legislatorem dicit: Sancti estote, quia ego sanctus sum Dominus Deus uester : Deus enim lux est, et tenebre in eo non sunt  ulle, nec aliqua feditas ei sociari potest. Et ideo, fratres dilectissimi, siue uiri, siue femine, siue clerici seu laici, secundum Apostoli admonitionem : Mundemus nos ab omni inquinamento carnis et spiritus, perficientes sanctificationem in timore Dei. Studeamus ut ei qui ad eternam suam gloriam nos uocauit, per omnia placeamus, quatenus cum eo feliciter in eternum regnare possimus, prestante Domino nostro Iesu Christo, qui cum Patre et Spiritu sancto uiuit et regnat Deus, per omnia secula seculorum. Amen.



HOMILIA XLuIII. DE STUDIO SAPIENTIAE ET MEDITATIONE DIuINAE LEGIS.

Oportet, fratres karissimi, ut mundo corde et casto corpore sapientiam diuinam discere diligatis  et intelligere appetatis, quia ipsa cognitio Dei se fideliter querentibus et instanter meditantibus tribuit. Cognitioni autem Dei nichil melius est, quia nichil beatius est, et ipsa uera beatitudo est. Unde et Saluator ad Patrem ait: Hec est autem uita eterna, ut cognoscant te unum uerum Deum, et quem misisti Iesum Christum . Huius ergo sapientie notitia, qualiter adipiscatur, fratres, audite. Primo omnium querendum est homini que sit uera scientia ueraque sapientia, quia sapientia huius seculi stultitia est apud Deum . Scientia uera est a diaboli seruitio, quod sunt peccata, recedere; et sapientia perfecta est Deum colere secundum mandatorum illius ueritatem, quia in  his duobus uita beata acquiritur, sicut Psalmista ait: Diuerte a malo, et fac bonum . Nec etiam sufficit cuiquam non mala facere, nisi etiam bona faciat; nec bona facere, nisi etiam mala omittat. Omnis ergo qui sic sapiens est, procul dubio beatus erit in eternum, beata siquidem uita est cognitio diuinitatis; cognitio diuinitatis uirtus boni operis est; uirtus boni operis fructus est eterne beatitudinis. Ad hoc ergo bonum habemus solatium diuinarum lectionem Scripturarum, quia sacrarum lectio Scripturarum diuine est precognitio non parua beatitudinis. In his enim quasi in quodam speculo, homo seipsum considerare potest, qualis sit uel quo tendat. Lectio assidua purificat omnia, timorem incutit gehenne, ad gaudia superna  cor instigat legentis. Qui uult cum Deo semper esse, frequenter debet orare et legere: nam cum oramus, ipsi cum Deo loquimur; cum uero legimus, Deus nobiscum loquitur. Geminum confert bonum lectio sanctarum Scripturarum, siue quia intellectum mentis erudit, seu quia a mundi uanitatibus abstractum hominem ad amorem Dei perducit. Labor honestus est lectionis, et multum ad emundationem animi proficit: sicut ex carnalibus escis alitur caro, ita ex diuinis eloquiis interior homo nutritur ac pascitur; sicut Psalmista ait: Quam dulcia faucibus meis eloquia tua super mel et fauum ori meo . Sed ille beatissimus est, qui diuinas Scripturas legens, uerba uertit in opera. Omnes plane Scripture sancte ad nostram salutem  scripte sunt, ut proficiamus in eis in ueritatis cognitione. Sepius cecus offendit quam uidens, sic ignorans legem Dei sepius ignoranter peccat quam ille qui scit. Sicut cecus sine ductore, sic homo sine doctore, uiam rectam uix graditur. Et ideo, fratres karissimi, quicunque ex uobis lectiones sacras legere et intelligere possunt, in his studium impendant, ut earum frequenter meditatione utantur: qui uero sensum lectionis sacre ex lectione non possunt percipere, attentius audiant interpretantem, ut recipiant saltem inde edificationem. Cum uero magisterio celesti instructi, quid faciendum quidue uitandum sit, dilectissimi, accipiatis, non sit mora in faciendo quod intus sapiatis intelligendo, quia, ut beatus Iacobus apostolus ait: Non auditores  legis iusti sunt apud Deum, sed factores legis ; et ipsa ueritas ait: Seruus qui scit uoluntatem domini sui, et non facit, uapulabit multis, et reliqua . Item alibi scriptum est: Scienti bonum facere, et non facienti peccatum est illi . Itaque omni diligentia studete ut cognoscatis uoluntatem Dei: postquam autem cognoueritis uoluntatem eius, summo nisu contendite ut hanc faciatis, implentes mandata illius; et instanter deposcite ut in hoc perseuerantes, perueniatis ad promissa ipsius: ad quod uos adiuuare dignetur ipse qui per suam bonitatem nos uocauit et per suam gratiam liberauit, quique bene certantibus celestia regna promisit, iehsu Christus Dominus noster, qui  uiuit et regnat cum Deo Patre in unitate Spiritus sancti Deus, per omnia secula seculorum. Amen.



HOMILIA XLIX. DE IEIUNIIS, uIGILIIS ATQUE ORATIONIBUS.

Interrogatus ab apostolis Dominus, quibus ipse dedit potestatem super omnem uirtutem inimici, ut infirmos curarent, demones eiicerent, cum demonium a lunatico expellere non possent, respondit: Hoc genus demoniorum non exiet, nisi per orationem et ieiunium ; quo nobis utique demonstrauit quanta uirtus sit abstinentie cum pura oratione, quando hoc ipsa efficere ualet quod apostolica potestas non potuit. Hoc autem dicimus, fratres, non quod negemus apostolos, principes Ecclesie  et duces populi Dei, abstinentie operam dare, uel Christum dicamus eis plenam pietatem dare non posse: sed rudes adhuc discipuli, qui in diebus nuptiarum manentes cum sponso, ieiunare uel legere non poterant, instruendi hoc modo erant, in quo proteruitas hostis antiqui maxime superari possit, ut Ecclesia, que per eos erat edocenda, agnosceret qualiter contra hostem nequissimum confligere deberet et uincere posset. Sciendum est ergo illud perfectum esse ieiunium quod cum eleemosynis et oratione celum transit, quia ipsum ad thronum altissimi Dei peruenit. Tunc enim homo, spiritalis effectus, angelis coniungitur Deoque liberius copulatur, si abstinentia carnis orationibus exaltatur. Per ieiunia enim et orationes occulta mysteriorum celestium  reuelantur, diuinique sacramenti arcana panduntur, quod in Daniele propheta et Petro apostolo manifestis indiciis comprobatur. Igitur quandiu Adam abstinuit, mansit in paradiso: manducauit, et expulsus est. Ieiunia sunt fortia tela aduersus tentamenta demoniorum: cito enim per abstinentiam uincuntur. Unde etiam Dominus et Saluator noster eorum incursus ieiuniis et orationibus premonet superare, et suo exemplo uoluit ad hoc nos informare. Ieiunauit et diabolum uicit, orauit, et principem huius mundi foras eiecit: immundi enim spiritus ibi se fiducialius immittent, ubi uidebunt frequentes comessationes, ebrietates exerceri. Abstinentia corpus macerat, sed cor impinguescit; carnem debilitat, sed animam confortat. Sed et  hoc notandum est quod ieiunia solummodo cum bonis operibus Dei sunt acceptabilia; qui autem cibis abstinent, et praua agunt, demones imitantur, quibus esca carnalis non est, et nequitia spiritalis semper inest: ille enim bene abstinet a cibis, qui et a malitie actibus et a mundi ieiunat ambitionibus. Melius est quoque predicationis sancte conuiuio uicturam in perpetuo mentem reficere, quam uentrem mortifere carnis deliciosis epulis saturare. uigiliis ergo studere et orationibus frequentius insistere ipse Saluator nos, fratres, docuit, dicens: uigilate itaque omni tempore orantes, ut digni habeamini fugere ista omnia que uentura sunt, et stare ante filium hominis ; et  apostolus Petrus, similia nos exhortans, dicit: uigilate et orate ut non intretis in tentationem, quia aduersarius uester diabolus tanquam leo rugiens circuit querens quem deuoret; cui resistite fortes in fide . Nam modum uigilandi, qualis fieri debeat, coapostolus eius Paulus nobis ostendit, dicens: Euigilate iusti, et nolite peccare ; et item: Abiiciamus ergo opera, inquit, tenebrarum, et induamus nos arma lucis. Sicut in die honeste ambulemus . Ipse namque bene uigilat qui, cum corpus suum a somno cohibet, cor in prauis desideriis aggrauari non permittit, sed mentis oculos ad aspectum ueri luminis apertos tenet: uigilat, qui seruat operando quod credit, uigilat, qui a se torporis et negligentie tenebras repellit. Huic ergo  magnum et inestimabile premium Dominus promisit, cum dixit: Beatus est seruus ille quem cum uenerit dominus eius, inuenerit uigilantem. Amen dico uobis, super omnia bona sua constituet eum . Oratio ergo que Deo offertur debet esse pura et ex gemitu cordis probata, non in strepitu uocis exuberans, quia homo uidet in facie, Deus autem intuetur cor . Et quomodo, fratres, preces suas quis Deo offert ad audiendum, quas ipse qui et has dicit non audit. Proh dolor! sepius in ecclesiis uidemus quosdam ante sacrum altare corpus ad orandum inclinare, sed oculis huc illucque uagando circumspicere, et non solum lacrymis uultum non rigare, sed etiam ora in risum soluere. Que est hec dementia, fratres? utique talis  oratio non Deum placat, sed irritat; et tales unde acquirere debuerint remedium, inde sibi preparant tormentum. Cum ergo ad orationem in domum Domini conuenitis, dilectissimi, reuerenter et cum timore ac tremore ibi astate, et quidquid a Deo impetrare uelitis, cum humilitate et bona intentione cordis illum petatis, et maxime ea petite que ad salutem pertinent eternam. Ceterum de his presentibus rebus ea solummodo rogate que necessaria sunt, non que ad cupiditatem uel uoluptatem carnis superflue per luxuriam exaggerantur; has preces libenter Deus non accipit, et taliter petenti sepe non annuit. Unde et Iacobus apostolus increpat nos, dicens: Petitis et non accipitis, eo quod male petatis, ut in concupiscentiis uestris insumatis  . Quibus autem precibus Deus libenter faueat, ab ipsa ueritate discite, ait enim: Petite et accipietis, ut gaudium uestrum plenum sit . Gaudium etenim plenum non in presenti, sed in futura erit uita, hoc est, in agnitione Dei perfecta, quando infirmitas et angustia erit nulla. De presentibus autem commodis supramodum ne simus solliciti, sed faciamus quod exhortatur Propheta: Iacta, inquit, in Dominum cogitatum tuum, et ipse te enutriet ; et in Euangelio ipse Dominus ait: Primum querite regnum Dei et iustitiam eius, et hec omnia adiicientur uobis . Hec, fratres, sedulo intra uosmetipsos cogitate, hec foris operando agite, in his usque ad finem uite perseuerare  contendite, et Dominus pacis erit uobiscum. Amen.



HOMILIA L. DE CONTINENTIA.

Admonet nos lex diuina et exhortatur, fratres karissimi, ut concupiscentiam huius mundi deuitantes, continentie salubri operam demus, ne nos illecebra uoluptatum per uaria ducat desideria, et laqueo mortis irretitos in precipitium et uoraginem tradat inferni. Loquitur sapientia homini et dicit: Post concupiscentias tuas non eas, et a uoluntate tua auertere. Si prestes anime tue concupiscentiam eius, faciet te in gaudium inimicis tuis ; amor enim istius mundi parit inimicitiam Dei; unde scriptum est: Qui uult amicus esse huius seculi, inimicus  Dei constituitur . Hoc enim apostolus sciens Ioannes persuadet nobis et dicit: Nolite diligere mundum neque ea que in mundo sunt. Si quis dilexerit mundum, non est caritas Patris in illo: quia omne quod in mundo, est concupiscentia carnis est, et concupiscentia oculorum, et superbia uite . Hoc et coapostolus eius Paulus rursus monet et dicit: Qui emunt, sic sint quasi non possidentes; et qui hoc mundo utuntur, quasi non utantur: preterit enim figura huius mundi . Unde et ipse Saluator in parabola sua ostendit quod diuitie et uoluptates seculi suffocant uerbum ita ut non referat fructum; et alibi precipit dicens: Qui uult uenire post me, abneget semetipsum, et tollat crucem suam, et sequatur me ; et item: Qui  non renuntiauerit, inquit, omnibus que possidet, non potest meus esse discipulus . Hec igitur considerantes, fratres karissimi, perpendite quantum necessaria nobis sit continentia, per quam Christi discipulatui condigni ad regnum potestis cum eo uenire perpetuum. Continentia uero et sobrietas non in sola integritate carnis consistit, sed etiam in cultu et in ornatu, uita pariter et moribus: debet enim unusquisque continens abstinere se ab omnibus illicitis; his autem que licita sunt, decet cum modestia et sobrietate uti: non enim decet Christianum seculi lucris inhiare, cui promissum est regnum celeste, sed suo Domino per continentiam condigne uiuere, ut possit cum eo in perpetuum gaudere. Castitatem debet amare et fornicationem fugere;  non auaritie studere, sed uictu et uestitu contentus esse; non superbire, neque sperare in incerto diuitiarum, sed humiliter sentire et mundi pompam contemnere: non debet esse uaniloquax et arrogans, non mendax, neque iniuriosus, nec bilinguis, non susurro, neque detractor, sed ueritatem debet ex ore et corde proferre, linguam suam a multiloquio temperare, quia scriptum est: In multiloquio non effugies peccatum . Oculos contra uanitatem claudere, auditum a scurrilitate et falsitate, imo ab omni eloquio malo, auertere, risum excelsum et excussum non amare, guttur et nasum ad illecebram dulcium ciborum et suauium odorum non libenter adhibere, sed magis bonum et suauem odorem uirtutum  appetere, manus et pedes et omnia membra corporis sollicite custodire, ne fiant arma iniquitatis peccato, sed magis potentia arma Deo ad destruendum spiritalem inimicum. Cor quoque miles Christi debet ante omnia sollicita custodia seruare, ne forte illud iactantia extollat, ira inflammet, inuidia perforet, auaritia infestet, libido exurat, tristitia grauet, torpor et ignauia oneret, et illud quod cunctis grauius est, per nouitatum presumptiones heresis scindat. Qui enim cordis occulta per continentiam quieta seruare intus contendit, utique et membra corporis facilius contra prauos actus foris custodit; scriptum est enim: Omni custodia serua cor tuum, quia ex ipso uita procedit ; item alibi: Mors secus introitum delectationis posita est; et Saluator  in Euangelio: Bonus, inquit, homo de bono thesauro cordis sui profert bonum, et malus homo de malo thesauro cordis sui profert malum ; et item: De corde, ait, exeunt cogitationes male, homicidia, adulteria, fornicationes, et cetera . Cum ergo, fratres, de cordis radice fructus siue boni siue mali exeant, necesse est ut primum cor mundemus, deinde ipsam carnem nostram per ieiunia, et uigilias, et laborem utilem castigemus, ne carnis libido mentem maculet: difficile est enim ut in deliciis uiuentes mundum cor habeant. Inde dixit Apostolus : Castigo corpus meum et seruituti subiicio, ne forte, cum aliis predicem, ipse reprobus efficiar; et item : Qui autem sunt Christi, carnem suam crucifixerunt cum uitiis et concupiscentiis.  Sobrie quippe et pie uiuamus in hoc seculo exspectantes beatam spem, et aduentum glorie magni Dei et Saluatoris nostri Iesu Christi, qui dedit semetipsum pro nobis, ut nos redimeret ab omni iniquitate, et mundaret sibi populum acceptabilem, sectatorem bonorum operum ; ut cum uenerit in maiestate sua cum sanctorum angelorum millibus, pro bonis laboribus et sancta conuersatione reddat nobis premia uite eterne potius, quam pro desiderio et uoluptate presentis uite cruciatum retribuat sempiternum, quia ueraciter de eo scriptum est quod reddat singulis secundum opera sua, iehsu uidelicet Christus Dominus noster, qui cum Patre et Spiritu sancto uiuit et regnat Deus, per omnia secula seculorum. Amen.



HOMILIA LI. DE MISERICORDIA ET INDULGENTIA.


Inter omnia quibus humana uita indiget, maxime necessaria est misericordia, quia quanto fragilior est corrupta natura, tanto maiore indiget prouidentia beneficii; et ideo, fratres, quia sine hac uita nostra subsistere non potest, discamus quomodo in nos primum diuinam prouocemus clementiam, ut secundum multitudinem miserationum suarum nostre miserie subuenire dignetur, quatenus in presentis uite cursu uitemus nostre salutis damnum, et in futuro interitum possimus euadere perpetuum. Ad hoc enim impetrandum, dilectissimi, sicut nobis Scriptura sacra ostendit, precipuum est misericordie  bonum, de qua ipse Saluator ait: Beati misericordes, quoniam ipsi misericordiam consequentur . Non potest peccator misericordiam a Deo sperare, qui misericordiam non facit peccantibus in se; ergo dimittat homo temporale debitum, ut mereatur recipere eternale bonum. Si animas nostras cupimus peccatorum sordibus emundari, misericordiam in nos peccantibus non negemus, ut in die retributionis ad promerendam Domini misericordiam misericordie operibus adiuuemur. Quomodo misericordiam a Deo exspectat, qui crudelis est in conseruos suos? Si quis cupiat Deum sibi misereri, ita et misereatur debitoribus suis. Certissime indulgentiam exspectare poterit, quia aliis indulgere nouit. Ad misericordie opus optime nos in Euangelio  Dominus exemplo roborauit, ubi ait: Estote misericordes, sicut Pater uester celestis misericors est, qui solem suum oriri facit super bonos et malos, et pluit super iustos et iniustos . Omnis misericordia faciet locum unicuique secundum meritum operum suorum. Qui facit misericordiam Deo, offert sacrificium satis placabile. In iudice misericordia et disciplina debet esse, quia una sine altera bene esse non poterit. Misericordia sola si fuerit, securitatem faciet peccandi subiectis; iterum, si disciplina semper aderit, uertitur animus delinquentis in desperationem, et iudex non merebitur a Deo misericordiam. Sed hanc misericordiam a seipso debet homo incipere: quomodo in aliis est misericors, qui in seipso crudelis est? In seipso crudelis est, qui sibi perpetuas  peccatis suis preparat flammas. Bene misericors est, qui a seipso incipit, et se diligenter custodit, ne puniatur cum diabolo, et sic aliis prestet quod sibi bonum esse prospicit. Per indulgentiam autem docuit nos Dominus quomodo possimus impetrare misericordiam ab illo, cum in Euangelio ait: Dimittite et dimittetur uobis ; item: Si dimiseritis hominibus peccata eorum, dimittet et uobis Pater uester celestis peccata uestra; si non dimiseritis hominibus nec Pater uester celestis dimittet uobis peccata uestra . Hec quoque uera sententia magnam super nos misericordiam sonat his qui eam recte intelligere possunt. Igitur ex nostro iudicio iudicat nos Deus: quodammodo in potestate nostra est quomodo iudicemur a iudice. Si misericorditer  iudicemus de in nos delinquentibus, misericorditer iudicat Deus de nobis in se peccantibus. Intendamus ergo in exemplum illius, sicut doctor gentium nos admonens ait ; Donate uobismetipsis, si quis aduersus aliquem habet querelam, sicut Deus in Christo donauit uobis, ita et uos facite, hoc est, quomodo Deus in Christo nobis peccata donauit, sic etiam nos qui in nos peccant, dimittamus. Item alibi idem Apostolus ait : Nulli malum pro malo reddentes; et eodem loco: Noli uinci a malo, sed uince in bono malum. Sciendum est certissime quod unusquisque talem indulgentiam accepturus est a Deo, qualem et ipse dederit proximo suo. Tunc oratio nostra pro peccatis nostris ad  aures omnipotentis Dei cito perueniet, si delinquentium preces in nostris auribus acceptabiles erunt. Qui clementer peccantibus ignoscere nouit, clementiam diuine pietatis certissime accipiet. Unde et scriptum est: Qui pronus est ad misericordiam, benedicetur a Domino . Sic enim remittitur nobis ut nos remiserimus eis qui nobis quacunque malignitate nocuerunt. Multa itaque sunt genera miserationum, que cum facimus, adiuuamur ut dimittantur nobis nostra peccata: sed ea nichil est maius, qua ex corde dimittimus quod quisque peccauit: non solum enim qui dat esurienti cibum, sitienti potum, nudo uestimentum, peregrinanti hospitium, et cetera huiusmodi; uerum etiam qui dat ueniam peccanti, eleemosynam dat; et qui emendat uerbere in quem  potestas datur, uel cercet disciplina aliqua, et tamen peccatum eius qui ab illo lesus aut offensus est dimittit ex corde, uel orat ut ei dimittatur, non solum in eo quod dimittit atque orat, uerum etiam in eo quod corripit et aliqua emendatoria pena plectit, eleemosynam dat, quia misericordiam prestat. Proinde, fratres, obsecro ut ante omnia misericordie operam detis, et in quibuscunque possitis, proximos uestros adiuuetis; ad indulgendum quoque proximis uestris delicta eorum prompti sitis, ut peccatorum uestrorum ueniam pro hoc ab omnipotente iudice adipisci ualeatis, et uitam eternam cum sanctis omnibus in celesti regno perpetualiter habere mereamini: prestante Domino nostro Iesu Christo, qui cum Patre et Spiritu sancto uiuit et regnat Deus per  omnia secula seculorum. Amen.



HOMILIA LII. DE PACE ET UNITATE.

Legimus in Euangelio, fratres karissimi, quod Saluator et Dominus noster cum appropinquaret passioni, et transitum suum de hoc mundo ad Patrem discipulis insinuaret, inter alia uerba que ob sui commemorationem dilectis comitibus suis impenderat, maxime pacis bonum et unitatis, quasi speciale munus, illis commendarit, dicens: Pacem meam do uobis, pacem relinquo uobis , ac si diceret, In pace uos dimisi, in pace uos inueniam. Proficiscens uoluit dare que desiderabat rediens in omnibus inuenire; hanc suis hereditatem dedit, dona omnia sue pollicitationis et premia in pacis conuersatione  promisit: atque ideo, fratres, si heredes Christi esse uolumus, in eius pace manere debemus. Pacem nobis, sicut audistis, Christus dedit; concordes atque unanimes esse precepit, dilectionis et caritatis federa incorrupta atque inuiolata mandauit; cuius pacis ornamenta, mirabiliter alio ostendit loco dicens. Beati pacifici, quoniam filii Dei uocabuntur . En filius Dei incipit uocari, qui pacificus esse iam cepit, non filius dici; qui pacem noluit amplecti, negat sibi Patrem Deum, qui pacificus esse contemnit. Pacificos ergo oportet esse Dei filios corde mites, sermone simplices, affectione concordes, fideliter sibi unanimitatis nexibus coherentes. Sed hec pax cum bonis et Dei  precepta seruantibus custodienda est, non cum iniquis et sceleratis, qui pacem inter se habent in peccatis suis. Pax Christi ad salutem sempiternam proficit, pax que in diabolo est ad perpetuam peruenit perditionem. Pax cum bonis et bellum cum uitiis semper habenda est: mala siquidem hominum impiorum, odio habenda sunt; nam homines ipsi, quamuis mali sint, amandi sunt, quia creatura Dei sunt: pax uero que in bonis est, concordiam fratrum et caritatem copulat proximorum. Pax Spiritum Dei specialiter promeretur, pax dilectionis mater est, pax indicium est sanctitatis, de qua Dominus per prophetam ait: Pacem et ueritatem diligite . Pax, plebis sanitas, gloria sacerdotis et patrie letitia, et terror hostium siue uisibilium siue inuisibilium. Omnibus uiribus pax est  custodienda, fratres, quia semper in Domino manet, qui in pace sancta manet et cum sanctis Dei societatem habet. Sacerdotis est in pace populum admonere quid debeat agere, populi est in humilitate audire que monet sacerdos. Quidquid non licet, pastoris est pronibere ne fiat, plebis est audire, ne faciat. Atque unitatis uinculum omnes debent, prelati simul et subditi, in fide et dilectione per omnia seruare, quia sine pace non suscipitur sacerdotis oratio nec plebis oblatio. Si ergo uolumus uelociter a Deo exaudiri, et gratanter munera nostra ab eo accipi, debemus utique in pace conuersari, de qua nos ipsa ueritas instruere dignata est: Si offers, inquit, munus tuum ante altare, et ibi recordatus fueris quia  frater tuus habet aliquid aduersum te, relinque ibi munus tuum ante altare, et uade prius reconciliari fratri tuo, et tunc ueniens, offeras munus tuum , Quia ergo unitatem nostram et concordiam Deus desiderat, ostendit ipse Saluator in Euangelio, ad Patrem ita loquens: Pater, inquit, sancte, serua eos in nomine tuo, quos dedisti mihi, ut sint unum sicut et nos . Unde et Apostolus fideles hortatur, dicens: Obsecro uos, fratres, ut idipsum sapiatis, et unum dicatis omnes ; et item: Non sit, inquit, inter uos zelus et contentio: omnis amaritudo, et ira, et indignatio, et clamor, et blasphemia tollatur a uobis, cum omni malitia ; et in eodem loco ait: Sustinentes inuicem in caritate; solliciti seruare unitatem spiritus in uinculo pacis, unum corpus,  et unus spiritus, sicut uocati estis in una spe uocationis uestre. Hec itaque unanimitas sub Apostolis olim fuit: sic nouus credentium populus, Domini mandata custodiens, caritatem suam tenuit; probat Scriptura, que dicit: Turba autem eorum qui crediderant, anima et mente una agebant ; et iterum: Et erant perseuerantes omnes unanimes in oratione cum mulieribus, et Maria, matre Iesu, et fratribus eius ; et ideo efficacibus precibus orabant, ideo impetrare cum fiducia poterant quodcunque de Dei misericordia postulabant. In nobis uero sic unanimitas diminuta est, ut et largitas operationis infracta sit. Domos tunc et fundos uenundabant, et thesauros sibi in celo reponentes,  distribuenda in usus indigentium pretia apostolis offerebant. At nunc de patrimonio nec decimas damus, et cum uendere iubeat Dominus, emimus potius et augemus. Sicut in nobis emarcuit uigor fidei, sic credentium robur elanguit: et idcirco Dominus, tempora hec nostra respiciens, in Euangelio suo ait: Filius hominis cum uenerit, putas inueniet fidem in terra?  uidemus fieri quod ille predixit, in Dei timore, in lege iustitie, in dilectione, in opere, fides nulla est: nemo futurorum metum cogitat, diem Domini et iram Dei, et incredulis uentura supplicia, et statuta perfidis eterna tormenta nemo considerat; que metueret conscientia nostra si crederet; quia non credit, omnino nec metuit; si autem crederet, et caueret; si caueret, et euaderet. Excitemus  nos quantum possumus, dilectissimi fratres, et somno inertie ueteris abrupto, ad obseruanda et gerenda Domini precepta uigilemus. Scimus tales quales esse nos ipse precepit dicens: Sint lumbi uestri precincti et lucerne ardentes in manibus uestris, et uos similes hominibus exspectantibus dominum suum quando ueniat a nuptiis; ut, cum uenerit et pulsauerit aperiant ei. Beati serui illi quos, cum aduenerit dominus, inuenerit uigilantes . Accinctos nos esse oportet, ne cum expeditionis dies uenerit, impeditos et implicatos apprehendat. Luceat in bonis operibus nostrum lumen et fulgeat, ut ipsum lumen nos ad lucem claritatis eterne de hac seculi nocte perducat, quo cum Christo, qui est uere pacis auctor, et cum sanctis angelis eius, eterna pace et perpetua  felicitate fruamur: prestante Domino nostro Iesu Christo, qui cum Patre et Spiritu sancto uiuit et regnat Deus per omnia secula seculorum. Amen.



HOMILIA LIII. DE BENIGNITATE, HUMANITATE ET ELEEMOSYNA.

Audiuimus Apostolum, fratres karissimi, suauiter nobis loquentem ac dicentem : Apparuit benignitas et humanitas Saluatoris nostri Dei, non ex operibus iustitie, que fecimus nos, sed secundum misericordiam suam saluos nos fecit, per lauacrum regenerationis et renouationis Spiritus sancti, quem effudit in nos abundanter per Iesum Christum Saluatorem nostrum, ut iustificati gratia ipsius, heredes efficiamur secundum spem uite eterne. Si ergo benignitas  et humanitas Saluatoris nostri, nullis nostris precedentibus meritis, gratis nobis subuenit, quomodo nos, dilectissimi, si eius regni heredes effici uolumus, proximis nostris pietatis opera non impendimus? Ait enim ipsa ueritas: Date et dabitur uobis; mensura qua mensi fueritis, remetietur uobis ; et item: Si enim, inquit, in iniquo mammona fideles non estis, quod uestrum est quis dabit uobis . Sciendum est enim, fratres, benignitate et humanitate nobis esse opus ut de his que nobis celestis Pater misericorditer contulit, nos quoque alios adiuuemus, et in quocunque possumus indigentibus proximis nostris solatia tribuere non tardemus, quia feneratur Domino qui miseretur pauperi, et ipse uicissitudinem  reddet ei . Sunt enim plurimi qui nullam in agris, nullam in uineis, nullam in seculi diuitiis portionem habent, quorum inopie de ea quam Dominus nobis dedit copia consulere debemus, ut et ipsi nobiscum Deo pro terre fecunditate benedicant et gaudeant possidentibus fuisse donata, que etiam pauperibus ac peregrinis facta fuerint communia: felix illud est horreum, et omnium fructuum multiplicatione dignissimum, de quo egentium, et debilium, et peregrinorum saturatur esuries; quos ideo sub diuersis molestiis iustitia Dei laborare permisit, ut et miseros pro patientia, et misericordes pro beneuolentia coronaret. Efficacissima enim pro peccatis deprecatio est in eleemosynis atque ieiuniis, et uelociter ad diuinas conscendit aures talibus oratio  eleuata suffragiis, quia sicut scriptum est, anime sue benefacit uir misericors . Pars enim corporalium facultatum que indigentibus ministratur, in diuitias largienti transit eternas, ita ut misericordiam Dei et indulgentiam peccatorum nostrorum pauperum miseratione et eleemosynis mereamur: quoniam qui suum ab inope non auertit animum, cito ad se Domini conuertit auditum, dicente Domino: Estote ergo misericordes, sicut Pater uester misericors est ; et: Beati misericordes, quoniam ipsi misericordiam consequentur . Quod ergo reddituram se promisit ueritas, secura expendet humanitas. Constans esto, Christiane largitor: da a quo accipias, sere quod metas, sparge quod colligas; noli metuere dispendium, noli de dubio  suspirare prouentu, substantia tua cum bene erogatur, augetur: remunerator tuus uult te esse munificum, et qui dat ut habeas, mandat ut tribuas, dicens: Date et dabitur uobis . O auare, si aurum diligas uel diuitias seculi, da ne perdas; si seruaueris, sine dubio perdes si erogaueris, omnino habebis eas eternaliter, dicente ipsa ueritate: Thesaurizate uobis thesauros in celo, ubi nec erugo nec tinea demolitur, neque fures effodiunt et furantur: ubi est thesaurus tuus, ibi est et cor tuum . Utique bene dispensantes temporalia, acquiritis eterna. Noli timidus esse in largiendo, ne sis egenus in retributione, quia qui parce seminat, parce et metet ; qui autem miserebitur pauperis, beatus erit . Redemptio  itaque anime uiri, diuitie eius ; honorat Deum, qui miseretur pauperis: absconde eleemosynam in sinu pauperis, dicit Scriptura , et ipsa orabit pro te; sicut aqua exstinguit ignem, ita eleemosyna peccatum; animam esurientem ne despexeris, et ne exasperes pauperem in clamore suo . Qui auertit aurem ad clamorem pauperis, illius oratio clementiam Dei non merebitur; in uita tua benefac anime tue, eleemosynas dans miseris, quia post mortem non habebis potestatem benefaciendi: in conuiuiis tuis pauperes uescantur et Christus in illis. Tria sunt genera eleemosynarum, una corporalis, hoc est, egenti dare quidquid potueris; altera spiritalis, hoc est, dimittere a quo lesus fueris;  tertia delinquentem corrigere et errantes in uiam reducere ueritatis. His enim omnibus speciebus placatur Deus, et uita promeretur eterna, assentiente Scriptura ac dicente: Date eleemosynam, et ecce omnia munda sunt uobis ; et item: Dimittite, inquit, et dimittetur uobis. Et apostolus Iacobus ait: Fratres mei, si quis ex uobis errauerit a ueritate, et conuerterit quis eum, scire debet quoniam qui conuerti fecerit peccatorem ab errore uie sue, saluabit animam eius a morte, et operit multitudinem peccatorum . Sed hoc tunc bene et ordinate fit, si unusquisque a semetipso primum incipiat hoc bonum misericordie, ut sui misereatur, ne per peccatorum sarcinam mergatur in penam; unde scriptum est: Miserere anime tue placens Deo ; quatenus dum  aliis studium correctionis impendit, ipse efficiatur emendatus a uitiis. Ut ergo hec agere pleniter possimus, habemus ad hoc fortem adiutorem et pium largitorem, mediatorem uidelicet Dei et hominum Dominum Iesum, qui uiuit et regnat cum Deo Patre in unitate Spiritus sancti Deus, per omnia secula seculorum. Amen.



HOMILIA LIu. DE TIMORE DEI ET uERA HUMILITATE.

Dauid propheta et psalmista, qui, teste Scriptura, secundum cor Domini electus, fecit omnes uoluntates eius, ipse, fratres karissimi, quid creator noster in nobis appetat et diligati quodam loco ostendit, ita dicens: Quis sicut Dominus Deus noster qui in altis habitat, et humilia respicit in celo et in terra . Si ergo Dominus altissimus, cuius excellentie et magnitudinis non est finis, in omni creatura sua, et ea que in supernis, et ea que in infimis est constituta, in angelis uidelicet et hominibus, humilitatem considerat et probat; quantum necesse est nobis humilitati semper studere, ipsamque in omnibus conseruare ut sic placeamus conditori nostro. Quanta autem sit uere humilitatis uirtus, facile ex uerbis Domini agnoscitur, qui, ut superbiam Phariseorum damnaret, dixit: Omnis qui se exaltat, humiliabitur; et qui se humiliat, exaltabitur . Humilitatis quippe passibus ad celi culmina conscenditur, quod Deus excelsus non superbia, sed humilitate attingitur , de quo dictum est: Deus superbis resistit, humilibus autem dat gratiam  . Unde et in Psalmis dicitur: Excelsus Dominus, et humilia respicit, et alta a longe cognoscit . Alta posuit pro superbis; humilia uero respicit, ut attollat; alta, hoc est superba, cognoscit, ut deiiciat. Discamus humilitatem, per quam Deo propinquare poterimus, sicut ipse in Euangelio ait: Discite a me quia mitis sum et humilis corde, et inuenietis requiem animabus uestris . Per superbiam mirabilis angelorum creatura cecidit de celo, per humilitatem Dei fragilitas humane nature ascendit in celum. Honesta est enim inter homines humilitatis consuetudo, sicut Salomon ait: Ubi fuerit superbia, ibi erit et contumelia; ubi autem humilitas, ibi et sapientia ; item  alius sapiens: Quanto, inquit, maior es, humilia te in omnibus, et coram Deo inuenies gratiam . Item Deus per prophetam ait: Ad quem autem respiciam, nisi ad humilem, et quietum, et trementem uerba mea . Quicunque humilis et quietus non fuerit, non potest in eo habitare gratia Spiritus sancti. Deus humilis factus est nostre salutis causa, erubescat homo superbus esse. Quantum humilitate inclinatur cor ad ima, tantum proficit in excelso: qui enim humilis erit, exaltabitur in gloria. Primus humilitatis gradus est, ueritatis sermonem humiliter audire, memoriter retinere, uoluntarie perficere; eam quippe quam non inuenit humilem, ueritas fugit mentem. Quanto quis humilior erit de seipso, tanto maior erit in conspectu Dei: superbus  uero quanto gloriosior apparet inter homines, tanto deiectior erit ante Deum. Qui enim sine humilitate bona opera agit, in uentum puluerem portat. Item Scriptura dicit: Quid superbit terra et cinis?  dum uento superbie dispergitur quod ieiuniis uel eleemosynis congregare uidetur. Noli, o homo, in uirtutibus gloriari tuis, quia alterum habiturus es iudicem, non teipsum, in cuius conspectu teipsum in corde tuo studeas humiliare, quatenus te ille exaltet in tempore retributionis sue. Descende ut ascendas, humiliare ut exalteris, ne exaltatus humilieris: qui enim sibi uilis uidetur esse, ante Deum pulcher est; qui sibi displicent, Deo placent. Esto igitur paruus in oculis tuis, ut sis magnus in oculis Dei; tanto enim eris apud Deum pretiosior, quanto fueris ante  oculos tuos despectior. In summo honore summa tibi sit humilitas; honoris laus est humilitatis uirtus; sed hanc uere humilitatis uirtutem nemo sine timore Dei habere potest, quia eorum neuter sine altero esse potest. Quid autem timor Dei efficiat, fratres, audite: Initium sapientie, timor Domini est . Magna est cautela peccati, Dei semper presentiam timere. Qui perfecte Deum timet, diligenter se a peccatis custodit. Timenti Deum in nouissimo die bene erit, et merces eius in eternum permanet. Qui erubescit in conspectu hominis peccare, quanto magis dignum est quod erubescat in conspectu Dei iniquitatem agere, qui non solum opera, sed corda considerat? Qui timore sancto Deum metuunt, inquirunt que placita sunt illi.  Alius est timor filiorum alius est timor seruorum: serui enim propter tormenta dominos timent, filii uero propter amorem patris timent. Si filii Dei sumus, timeamus eum ex caritatis dulcedine, non de timoris amaritudine. Homo sapiens in omnibus operibus suis Deum metuit, sciens se eius nunquam presentiam effugere posse, sicut Psalmista Deo dicit: Quo ibo a spiritu tuo, et a facie tua quo fugiam?  item: quia neque ab Oriente, neque ab Occidente, subauditur, patet locus fugiendi Deum. Qui timet Deum accipiet doctrinam eius; et qui uigilauerint in mandatis eius, inuenient benedictionem sempiternam. Timentis Deum beata est anima, et a tentatione diabolica tuta remanet. Beatus homo qui  semper est pauidus , et cui donatum est Dei timorem semper ante oculos habere. Qui timet Dominum, recedit ab itinere prauo, et ad uirtutum semitam uias suas dirigit. Timor Dei repellit peccata et adiicit uirtutes: timor cautum facit hominem et sollicitum ne peccet; ubi uero timor Dei non est, ibi dissolutio uite est. Qui Deum in prosperis non timet, timeat uel in aduersis; refugiat ad illum, qui flagellat et sanat: Beatus uir qui timet Dominum, in mandatis eius cupit nimis . Timor Dei timorem expellit gehenne, quia facit hominem peccatum cauere et iustitie opera agere. Post hec ad illum perueniet timorem qui dicitur sanctus et permanet in seculum seculi quia est in dilectione. Sic ergo, fratres, timeamus Deum ut diligamus  eum; quia perfecta caritas foras mittit timorem  seruilem; atque ita habere possimus abundantiam securitatis, et plenitudinem omnium bonorum. Unde et Propheta ait: Timete Dominum, omnes sancti eius, quoniam nichil deest timentibus eum. Diuites eguerunt et esurierunt, inquirentes autem Dominum non deficient omni bono . Quapropter obsecro uos, dilectissimi, ut timorem Dei semper ante mentis uestre oculos habeatis et obliuionem preceptorum Dei omnino fugiatis, illudque sedulo cogitetis qualiter timentes Deum et mandatis eius obedientes ad uitam uadunt perpetuam; contemnentes uero et precepta eius spernentes, in penam ibunt eternam; humilitatemque ueram in corde uestro intus habeatis, sicque  eam non ficte moribus coram proximis uestris insinuetis, ut ipsi, bonis exemplis uestris instructi, glorificent Deum, et uobiscum eternam in celis studeant percipere remunerationem: prestante Domino nostro Iesu Christo, qui cum Patre et Spiritu sancto uiuit et regnat Deus, per omnia secula seculorum. Amen.



HOMILIA Lu. DE CONFESSIONE AC PeNITENTIA ATQUE COMPUNCTIONE CORDIS.

Considerare nos oportet, fratres karissimi, quid nobis Scriptura sacra insinuet faciendum, quo possimus gehenne deuitare tormentum et ad celeste peruenire gaudium, qualiter bonum quod peccantes  perdidimus, penitentes recuperemus: quod utique non aliter fit nisi per salubrem compunctionem et ueram confessionem. Compunctio igitur cordis ex humilitatis uirtute nascitur, de compunctione confessio peccatorum, de confessione penitentia, de penitentia uera proueniet delictorum indulgentia. Compunctio cordis est humilitas mentis cum lacrymis et recordatione peccatorum et timore iudicii. Ex gemino fonte compunctionis solent profluere lacryme, hoc est, aut dum mens operum suorum diligentius mala considerat, aut dum desiderio eterne uite suspirat. Unde et Propheta ait: Sitiuit anima mea ad Deum uiuum, quando ueniam et apparebo ante faciem Dei? fuerunt mihi lacryme mee panes die ac nocte ; item: Concupiscit et defecit  anima mea in atria Domini. Cor meum et caro mea, exsultauerunt in Deum uiuum . Quatuor namque sunt qualitates affectionum quibus cogitatio iusti tedio salubri compungitur, hoc est, memoria preteritorum facinorum, recordatio futurarum penarum, consideratio peregrinationis sue in huius uite miseria, desiderium superne patrie, quatenus ad eam quantocius ualeat peruenire. Quando ergo ista in corde hominis fiunt, sciendum est tunc esse Deum per gratiam humano cordi presentem; unde et in psalmo dicitur: Deus uitam meam nuntiaui tibi: posuisti lacrymas meas in conspectu tuo, sicut in promissione tua . Promissio indulgentie quam habemus a Deo, lacrymas penitentie excitat cordi nostro. Thesaurus desiderabilis in corde hominis,  compunctionis dulcedo: anima hominis que in oratione compungitur, ualde illi proficit ad salutem. Cum per orationem compunctio effunditur, Spiritus sancti presentiam cordibus nostris adesse non dubium est: sed tunc salubris est ipsa compunctio quando hominem prouocat ad confessionem peccatorum et ad conuersionem melioris uite. Hortatur itaque nos sepius sancta Scriptura ad medicamenta fugere confessionis: non quod Deus indigeat confessionis nostre, cui omnia presto sunt que cogitamus, loquimur aut agimus; sed nos aliter salui fieri non possumus, nisi confiteamur penitentes que inique gessimus negligentes. Qui seipsum accusat in peccatis suis, hunc diabolus non habet iterum accusare in die iudicii: si tamen confitetur  penitendo, diluit que fecit, nec iterum renouat que egit. Confitemini, dicit Iacobus apostolus, alterutrum peccata uestra, et orate pro inuicem ut saluemini ; item beatus Paulus apostolus: Ore autem, inquit, confessio fit ad salutem ; sed et Salomon de confessione peccatorum dixit: Qui abscondit scelera sua non dirigetur: qui autem confessus fuerit, et reliquerit ea, misericordiam consequetur . Magnum est, fratres, salutis medicamentum, non iterare que impie gessimus, nec priorem cicatricem uulnerum resauciare; unde dicit Ioannes euangelista: Si confiteamur peccata nostra, fidelis est Deus et iustus ut remittat nobis peccata, et mundet nos ab omni iniquitate ; similiter et Psalmista ait: Dixi confitebor aduersum  me iniustitiam meam Domino, et tu remisisti impietatem peccati mei . uiuens confiteatur peccator que fecit, quia non est fructuosa confessio apud inferos, nec penitentia ad salutem proficiens: ecce nunc tempus salutis, ecce nunc tempus acceptabile Deo. Tempus est nunc remissionis penitentibus, sed tempus erit post mortem uindicte negligentibus confiteri scelera sua: omnes enim impii amaram in tormentis penitentiam habent, sed non proficit eis penitentia ad remissionem, sed conscientia torquet eos ad augmentum penarum que patiuntur. Potuerunt sibi per confessionem precauere tormentorum immanitatem, et neglexerunt ita sicut foras flammis, ita intus conscientia propria  torquentur. Quomodo potest medicus uulnus sanare quod egrotus ostendere erubescit? Deus enim confessionem nostram desiderat, ut iustam habeat causam ignoscendi. Qui peccata sua occultat et erubescit salubriter confiteri, Deum, quem testem habet, iterum habebit eum ultorem. Optime se iudicat homo in hac uita, ne iudicetur a Deo damnatione perpetua. Duplicem habere debet fletum in penitentia omnis peccator, siue quia per negligentiam bonum non fecit, seu quia malum per audaciam perpetrauit. Confessio iustificat, confessio ueniam peccatis donat. Omnis spes uenie in confessione consistit, confessio opus est misericordie, salus egroti, unicum est uiribus nostris medicamentum penitentie; cuius ipse Saluator in Euangelio uirtutem  ostendit dicens: Penitentiam agite, appropinquabit enim regnum celorum; et Ioannes Baptista: Facite, ait, fructus dignos penitentie. Fructus dignus penitentie est transacta flere peccata, et eadem iterum non agere, sicut Scriptura ait: Non adiicias peccatum super peccatum, et dicas: Miseratio Dei magna est, quomodo misericordia et ira ab illo est? Lauamini, mundi estote, dicit Dominus per Isaiam prophetam. Lauatur itaque et mundus est qui et preterita plangit, et iterum flenda non admittit; lauatur et non est mundus qui plangit quod gessit, nec deserit, et post lacrymas hec que fleuerat repetit. De his qui post lacrymas ad delicta reuertuntur priora, beatus Petrus terribiliter ait: Canis reuertitur ad uomitum suum. Fili, peccasti, dicitur in  Scriptura sancta, ne adiicias iterum; sed de pristinis deprecare ut remittantur tibi. Penitentia uera non annorum numero censetur, sed amaritudine animi; unde beatus Petrus mox a Domino indulgentiam recepit, quia amarissime fleuit trine negationis culpam. Penitentia quam iussit [Forte, quantumuis] exigui temporis, si intima cordis amaritudine agitur, non despicitur apud iustum iudicem Deum, qui cordis secreta considerat. Non enim longitudinem temporis tantum requirit Deus, quantum affectum sinceritatis penitentis pensat. Qui enim in Christum tota mente confidit, etiam si multis moriatur peccatis, fide sua uiuit in eternum. Sicut ipse Dominus in Euangelio ait: »Ego sum resurrectio et uita: qui credit in me, etiamsi mortuus fuerit,  uiuet; et omnis qui uiuit et credit in me, non morietur in eternum:« de morte anime dixit, que propter peccatorum egritudinem euenit illi. Deus natura misericors est, paratus est saluare per misericordiam quos non euenit saluare per iustitiam: qui uult omnes homines saluos fieri et neminem perire; qui per prophetam ait: In quacunque die conuersus fuerit peccator, uita uiuet et non morietur. Quamuis quisque sit peccator et impius, si ad penitentiam conuertatur, consequi se posse per Dei misericordiam non dubitet. In hoc seculo penitentiam facientibus subuenit Deus; in futuro autem penitentia non proficit, sed rationem nostrorum operum reddituri sumus. In hac uita tantum penitentie  patet libertas, post mortem uero, nulla correctionis est licentia. Ac ideo, fratres, non perdamus nobis tempus indultum, sed, quantum possumus, per Dei misericordiam laboremus, ut modo per fletus et gemitus digne penitentia pristinas sordes peccatorum lauantes, mundi et corpore et anima in die Domini inueniri mereamur ab ipso iudice uiuorum et mortuorum, qui uiuit et regnat cum Patre et Spiritu sancto Deus per omnia secula seculorum. Amen.



HOMILIA LuI DE NON TARDANDO CONuERTI A PECCATIS AD DEUM.

Legimus ergo Apostolum, fratres karissimi, dicentem: Quecunque scripta sunt, ad nostram doctrinam scripta sunt, ut per patientiam et consolationem  Scripturarum spem habeamus. Ecce in litteris diuinitus inspiratis reperitur scriptum: Fili, ne tardes conuerti ad Dominum, quia nescis quid futura pariat dies; nam qui tardat conuerti, periculum facit anime sue, quia mors non tardat; que si tardantem conuerti inueniat, ad tormenta deducit eum. Dissoluta, fratres, et periculosa paralytica cogitatio est, de crastina cogitare conuersione, et hodiernam negligere. Quid tu, peccator, conuerti dissimulas, et non metuis ne tibi mors repentina subripiat diem conuersionis: nonne homines subito moriuntur? si bonum est peccata dimittere, et ad Deum conuerti, cito fiat: Deus tibi promittit remissionem conuertenti a peccatis, securitatem tibi non promisit diu uiuendi. Ideo conuertat se citius unusquisque ad Deum, et  cum inuenerit eum, derelinquat impius uiam suam, et uir iniquus cogitationes suas, et miserebitur eius, quoniam multus est ad ignoscendum. Si ergo intrauerit subito dies extremus, perit dilatio, et restat damnatio; perire non uis, redi ad Deum et uiues; noli desperare de uenia peccatorum, nec de uita longiore confidere. Conuertere ergo et penitentiam age. Cras, inquies, conuertam; quare non hodie? Dicis: Quid mali est si cras dicam? Respondeo: Quid mali, si hodie. Forte dicis: Longa erit uita mea. Dicam: si longa erit, bona sit; si breuis, et ipsa bona sit; sed quis ferat malum longum. Prandium longum non uis habere malum, et uitam longam uis habere malam? uillam emis, bonam desideras; uxorem uis ducere, bonam queris; filios nasci uis,  bonos optas; et ut iam de rebus uilissimis loquar, caligas emis, et non uis malas, et uitam amas malam? Quid te offendit uita tua, quam solam uis malam, ut inter omnia bona tua solus sis malus? Ne tardes conuerti ad Dominum, et ne differas de die in diem . uerba Dei sunt, non mea: non a me hec audisti, sed ego tecum audio a Domino. Forte respondes: Cras, cras. O uox coruina. Coruus non redit ad arcam, columba redit. Si ergo tunc uis penitentiam agere quando peccare non potes, peccata te dimiserunt, non tu illa. Satis alienus a fide est, qui ad agendam penitentiam tempus senectutis exspectat. Metuendum est ne, dum sperat misericordiam, incidat in iudicium. Neque enim tunc ueniam  inueniet, qui male aptum uenie tempus perdidit. Ibi iam a Deo non potest mereri quod petit, qui hic noluit audire quod iussit. Qui tempus penitentie datum negligit, frustra ante tribunal Christi preces effundit. Festinare debet unusquisque nostrum, fratres, ad Deum conuertendo dum potest, ne si dum potest noluerit, omnino cum intrare uoluerit, non possit. Semper ergo extremum diem debemus metuere, quem nunquam possumus preuidere. Ecce nunc ipsum diem in quo loquimur, ad inducias conuersionis accepimus: et tamen mala que fecimus flere recusamus. Non solum commissa non plangimus, sed etiam que defleantur, augemus. At si aliqua nos egritudo corripiat, si signa egritudinis uicinam mortem denuntient, inducias uiuendi querimus  ut peccata nostra defleamus: et eas cum magno estu desiderii petimus, quas acceptas modo pro nichilo habemus. Pensemus nunc, dilectissimi, super nos diuitias conditoris nostri; peccare nos uidit, et pertulit; qui nos ante culpam peccare prohibuit, etiam post culpam exspectare ad ueniam non desistir: ecce ipse nos, quem despeximus, uocat; auersi ab illo sumus, et tamen non auertitur. Unde per Isaiam dicitur: Et erunt oculi tui uidentes preceptorem tuum, et aures tue audient uocem post tergum monentis . Quasi in faciem homo monitus est, quando ad iustitiam conditus precepta rectitudinis accepit; sed cum hec eadem precepta contempsit, quasi conditori suo dorsum mentis in faciem dedit. Sed ecce adhuc post tergum sequitur et monet;  quia iam et a nobis contemptus est, et tamen nos adhuc uocare non cessat. Quasi dorsum ei in faciem dedimus, cuius uerba despicimus, cuius precepta calcamus: sed stans post tergum nos auersos reuocat; qui et uidet quod despicitur, et tamen per precepta clamat, per patientiam exspectat. Pensate ergo, fratres karissimi, si cuilibet uestrum loquenti famulus suus subito superbiret, terga in faciem mitteret, nunquid non contemptus dominus, eius superbiam feriret? uulnera districte animaduersionis infligeret? Ecce nos peccando auctori nostro, terga in faciem dedimus, et tamen sustinemur. Superbe auersos benigne reuocat: et qui ferire nos auersantes potuit, ut reuertamur munera promittit. Tanta, obsecro, conditoris nostri misericordia duritiam reatus  nostri emolliat, et homo qui malum quod fecit experiri percussus poterat, saltem exspectatus erubescat. Habete ergo, fratres mei, fiduciam de misericordia conditoris nostri, cogitate que facitis, recogitate que fecistis, largitatem superne pietatis aspicite, et ad misericordem iudicem, dum adhuc exspectat, cum lacrymis uenite: considerantes namque quod iustus sit, peccata uestra nolite negligere; considerantes uero quod pius sit, nolite desperare. Prebet apud Deum homini fiduciam Deus homo, est nobis spes magna penitentibus, quia aduocatus noster factus est iudex noster, qui uiuit et regnat cum Patre in unitate Spiritus sancti Deus, per omnia secula seculorum. Amen.



HOMILIA LuII. DE CONTEMPTU MUNDI ET DE PRAEMIO FUTURO.


Admonet nos, karissimi, beatus Ioannes apostolus, et ad contemptum caducarum rerum prouocat, dicens: Nolite diligere mundum, neque ea que in mundo sunt: quoniam mundus transit et concupiscentia eius. Qui autem facit uoluntatem Dei, manet in eternum . Similiter et beatus Paulus apostolus, scribens ad Timotheum, nos instruens docet: Precipe, inquit, diuitibus mundi huius non superbe sapere, neque sperare in incerto diuitiarum, sed in Deo uiuo, qui prestat nobis omnia abundanter ad fruendum. Qui diuites sunt in operibus suis, facile tribuant, communicent cum his qui non habent, thesaurizent sibi fundamentum bonum in futurum,  ut apprehendant ueram uitam . Attendite, fratres, et sollicite que dicuntur pensate: nam cum diuitibus precipitur ut thesaurizent sibi fundamentum bonum in futurum ut apprehendant ueram uittam, sine dubio ista falsa uita est. Et maxime hoc diuites audire debent, quos quando pauperes intuentur murmurant, gemunt, laudanti inuident, equari uelle optant, impares se dolent, et inter laudes diuitum, hoc plerumque dicunt, Soli sunt isti, isti soli uiuunt. Propter hec ergo uerba quibus homines tenues diuitibus adulantur, quia ipsi uiuunt, ne his adulantium inflati uerbis, putent se uere uiuere: Precipe, inquit, diuitibus huius mundi non superbe sapere, neque sperare in incerto diuitiarum, sed in Deo uiuo, qui prestat nobis omnia abundanter ad  fruendum. Diuites sint, sed ubi? In operibus, inquit, bonis: facile tribuant, quia non perdunt quod tribuunt; communicent cum his qui non habent, et ex hoc thesaurizent sibi fundamentum bonum in futurum ut apprehendant ueram uitam, non assentientes adulantibus, qui dicunt uiuere, et solos uiuere. uita ista somnus est, diuitie iste uelut in somniis fluunt. Audi psalmum, o diues pauperrime: Dormierunt somnum suum, et nichil inuenerunt omnes uiri diuitiarum in manibus suis . Aliquando et mendicus in terra iacens, frigore tremens, occupatus tamen somno, thesauros somniat, et gaudet, et superbit in somniis, et parem suum pannosum non dignatur agnoscere: et donec dormit, diues est. Cum ergo uigilauerit, inuenit quod  falsum gaudebat; cum euigilauerit, inuenit quod uerum doleat. Diues ergo moriens similis est pauperi uigilanti, qui thesauros uidebat in somnis. Nam et induebatur purpura et bysso quidam diues, nec nominatus, nec nominandus, contemptor pauperis iacentis ante ianuam suam. Induebatur purpura et bysso, sicut euangelicum testimonium est; et epulabatur quotidie splendide. Mortuus est, sepultus est, euigilauit, et se in flammis inuenit. Dormiuit ergo somnum suum, et nichil inuenit ille diuitiarum in manibus suis, quia nichil boni egit manibus suis. Propter uitam ergo queruntur diuitie, non uita propter diuitias. Quam multi cum suis hostibus pacti sunt, ut totum tollerent, et uitam relinquerent; quantumcunque  habuerunt, tanti uitam emerunt: quanti comparanda est uita eterna, si tam pretiosa est uita peritura! Da Christo aliquid ut uiuas beatus, si totum das hosti ut uiuas mendicus. Ex uita tua temporali, quam toto pretio redimis, appende quanti ualeat eterna, quam negligis: ut uiuas diebus paucis, etsi ad senectutem peruenturus sis; omnes enim dies hominis ab infantia usque ad senectam, pauci dies sunt, et si ipse Adam hodie moreretur, paucos dies uixerat, quia omnes finierat: paucos ergo dies, et hos laboriosos, in tanta inopia, inter tantas tentationes, redimis, quanti nichil habere uis ut habeas te; hodie redemptus, cras forte moriturus; ab isto dimissus, forte ab alio trucidandus. O homo corpore fragilis, tempore mutabilis, morte solubilis,  pressus oneribus, fatigatus sollicitudinibus, audi consilium meum: Releua te dando pauperibus quod acquisisti laboribus; da non habenti aliquid, quia et tu non habes aliquid: nunquam enim uitam eternam habes; da ergo ex eo quod habes, ut accipias quod non habes. Pulsat mendicus ianuam tuam; pulsas tu ianuam Domini tui. Hoc facit Deus cum mendico suo quod facis tu cum tuo: da ergo, et dabitur tibi. Si nolueris, tu uideris: clamat enim pauper, et dicit tibi, Peto panem, et non das: petis uitam, et non accipis; uideamus quis nostrum maore damno laboret, ego qui fraudor buccella, an tu qui priuaris uita eterna: ego qui castigor in uentre, an tu qui mente; ad postremum ego qui ardeo fame, an tu qui exurendus es igne, et flammis uiuacibus  mancipandus? His uerbis pauperis, nescio utrum respondere poterit superbia diuitis. Omni, inquit Dominus, petenti te da: si omni, quanto magis egeno et misero, cuius macies et pallor mendicant; cuius lingua tacet, squalor et gemitus eleemosynam petunt. Audi ergo me, o diues, et consilium meum placeat tibi, peccata tua eleemosynis redime, noli incumbere auro; nudus existi de uentre matris tue, nudus es rediturus in terram; et si nudus es rediturus in terram, cui congregas super terram. Credo si aliquid tecum portare posses, uiuos homines deuorasses. Ecce nudus regredieris, cur non pecuniam uel bene uel male congregatam largiris? Premitte quo iturus es, fac translationes rerum periturarum, ut peruenias ad regnum celorum. Si enim homini  alicui decem solidos dares, pro quibus tibi centum postmodum redderet, quantum gauderes, quanta animi letitia exsultares? Si ergo usuris gaudes, fenera Domino tuo, tribue Deo tuo de suo: multiplicato enim fenore, reddet tibi. uis nosse quam multipliciter reddet tibi? Pro buccella, pro nummo, pro tunica, accipis uitam eternam, regnum celorum, beatitudinem sine fine. Appende cum buccella tua uitam eternam, diuitias sempiternas, nulla est comparatio; das enim terram, et recipis eum qui fecit celum et terram. Ipse enim premium nostrum, sine quo diues mendicat, et cum quo pauper copiosissime diues est. Quid enim habet diues, si Deum non habet? Quid non habet pauper, si Deum habet? Si  ergo, fratres karissimi, esse diuites cupitis, ueras diuitias amate. Si culmen ueri honoris queritis, ad regnum celeste tendite. Si gloriam dignitatum diligitis, in illa superna angelorum curia ascribi festinate. uerba Dei que aure percipitis, mente retinete, et operibus illa implere satagite. Ecce transit omne quod in mundo agitis, et ad extremum iudicium sine ulla manentis interpositione quotidie uolentes nolentesque properatis. Cur ergo amatur quod relinquitur? Cur illud negligitur quo peruenitur? Amate celestia, respuite terrena, querite eterna, negligite temporalia, ut cum illo possitis perpetuum regnum tenere, qui uiuit et regnat cum Deo Patre in unitate Spiritus sancti Deus, per omnia secula seculorum. Amen.



HOMILIA LuIII. DE IUSTE IUDICANDO ET FALSIS TESTIBUS NON RECIPIENDIS.


Audiuimus Dominum in Euangelio, fratres karissimi, precipientem atque dicentem: Nolite iudicare, et non iudicabimini; nolite condemnare, et non condemnabimini. In quo enim iudicio iudicaueritis, iudicabitur de uobis . In quo non prohibuit iudicii sanctionem, sed ostendit iudicandi rationem. Compescuit pertinaciam, et docuit iustitiam. Ait enim ipse alibi: Iustum iudicium iudicate . Et in Lege: Iuste, inquit, quod iustum est exsequaris. Omnis enim qui recte et iuste iudicat, stateram in manu gestat. In utroque penso iustitiam et misericordiam portat, sed pro iustitia reddit peccati  sententiam: pro misericordia temperat penam; quedam uero sunt a iudice bono per equitatem corrigenda, quedam itaque per misericordiam indulgenda. Sine personarum acceptione debent esse iudicia: nichil enim iniquius est quam munera accipere in iudiciis, quia munera excecant prudentium corda, et subuertunt uerba iustorum . In quo enim iudicio, dicit Dominus, iudicabitis, iudicabitur de uobis. Quapropter iudex Deum iudicem timeat, ne forte eo iudicante ipse damnetur. Qui innocentes damnat uel impios iustificat pro muneribus, uel cuiuslibet persone amore uel odio cor acclinauerit, iudicii ueritatem obseruare non poterit. Nemo principum stultos uel improbos iudices ponere debet: nam stultus per ignauiam ignorat iustitiam; improbus autem  per cupiditatem subuertit ipsam quam didicit ueritatem. Pene grauius lacerantur pauperes a prauis iudicibus quam a cruentissimis hostibus: nullus predo tam cupidus in alienis, quam iudex iniquus in suis. Peiores sunt hostibus iudices iniqui; hostes sepe fuga uitantur, iudices propter potentiam effugi non possunt. Ipsi diuitias ex ciuium oppressione congregare student. Ipsi diuitias ex ciuium oppressione congregare student. Aliquoties iudices boni ministros habent rapaces, quorum scelere coinquinantur, si non prohibent rapacitatem illorum; hi in alienis pereunt peccatis, quia non solum, ut egregius mundi doctor ait , qui faciunt, sed qui consentiunt iniqua facientibus, digni efficiuntur morte  perpetua. Sepe iudices praui cupiditatis causa aut differunt aut peruertunt iudicia, nec finiunt causas quousque sacculus eorum impleatur; quando enim iudicant, non causam, sed dona considerant. Iudices praui, iuxta prophete uerbum, quasi lupi, uespere non relinquunt in mane; hoc est, de presentis uite commodo tantum cogitant, de futuro autem nichil, luporum more cuncta rapientes, et uix pauca pauperibus relinquentes. Iracundus iudex iudicii examen plene contueri non ualet, quia caligine furoris non uidet claritatem iustitie. Non persona in iudicio consideranda, sed causa. Scriptum est enim: Non accipias personam in iudicio. Iniqui iudices errant in ueritatis sententia, dum intendunt qualitatem persone; et nocent sepe iustis, dum improbe defendunt  impios. Acceptio munerum in iudiciis preuaricatio est ueritatis. Qui Deum timentes, iuste iudicant, eterna a Deo accepturi sunt premia. Considerandum est igitur iudici ne falsorum testium dolo deludatur, ne cum ipsis sceleris sui sortiatur uindictam. Falsus testis, dicit Salomon, non erit impunitus . Qui falsum testimonium profert contra proximum suum, exstinguetur lucerna eius in die ultimo . Item alibi dicit: Os quod mentitur, occidit animam , quoniam metu cuiuslibet potestatis ueritatem occultat, iracundiam Dei super se inuocat, quia magis timet hominem quam Deum. Falsidicus testis est tribus personis obnoxius: primum Deo, cuius presentiam contemnit; deinde iudici, quem fallit mentiendo; postremo innocenti,  quem falso testimonio ledit. Sepe enim euenit ut falsi testes, quando separantur, mox mendaces inueniantur: nec sibi blandiatur quis, si audiat falsum testimonium dici contra quemlibet, et non manifestat, eo quod ipse falsum non dicat: uterque enim reus est, et qui ueritatem occultat, et qui mendacium dicit, quia ille prodesse non uult, et ipse nocere desiderat. Beatus, cuius testimonium in conspectu Dei probabile inuenietur. Scire uos oportet, fratres, quod quatuor modis iustitia in iudiciis subuertitur, hoc est, timore, cupiditate, odio, amore; timore, dum metu potestatis alicuius, ueritatem dicere uel iudicare quislibet pauescit; cupiditate, dum premio muneris alicuius corrumpitur iudex; odio, dum cuiuslibet inimicitie causa nocere alteri desiderat;  amore, dum amicos uel propinquos contra iustitiam defendit potentior. His quatuor modis, sepe equitas iudicii subuertitur, et innocentia leditur. Magisque dolendi sunt qui opprimunt pauperes, quam qui patiuntur iniuriam. Illi enim qui opprimuntur temporalem miseriam cito finiunt, illi uero qui opprimunt eos per iustitiam, eternis flammis deputantur. Hic uero sepe a malis boni iudicantur, in futura siquidem uita mali iudicantur a bonis. Sepe etiam et hic boni infelices sunt et miseri coram hominibus, et mali felices; in illa itaque retributione eterna semper boni felices erunt, et mali semper miseri erunt. Quibus bene erit in hoc seculo contendant maxime ne bona perdant perpetua, et qui molestias  patiuntur, fortiter eas sufferant, ut eterna beatitudine inueniantur digni. Contestans obsecro uos, fratres karissimi, ut semper hoc attendatis, quando aliquem iudicetis, seu defendatis, siue etiam hoc facientibus consentiatis; quod ueritatem et iustitiam non relinquatis, sed in omnibus obseruare studeatis, quatenus a uero iudice uestro, ipsa uidelicet ueritate, que iudicabit orbem terre in equitate et iustitia, coronam immarcescibilem cum benedictis in eterna beatitudine accipere mereamini; ipso tribuente, qui uiuit et regnat cum Deo Patre in unitate Spiritus sancti Deus, per omnia secula seculorum. Amen.



HOMILIA LIX. DE SUPERBIA ET uANA GLORIA CAuENDA.

 Oportet uos scire, fratres karissimi, quoniam celestis regis milites estis, contra quos hostes preliare debeatis. Dicit enim beatus apostolus Paulus : Non est nobis colluctatio aduersus carnem et sanguinem, sed aduersus principes et potestates, et aduersus mundi rectores tenebrarum harum, contra spiritales nequitias in celestibus. Si ergo spiritales sunt hostes, aduersus quos belligerandum est, cum spiritalibus armis pugnare debemus. Hostes enim nostri demones sunt: arma eorum, cum quibus inuisibiliter contra nos pugnant, sunt uitia. E contra nos, duce atque imperatore nostro Christo super nos regnante, sacris armis uirtutum bellum nostrum geramus, et uictoriam facile per Regis nostri auxilium capiemus. Ait enim ipse ad aciem  inimicorum suos exhortans: Nolite timere, inquit, fortior est qui in uobis est quam qui in mundo est. Confidite, quia ego uici mundum . primum namque ignotorum telorum hostis antiqui ac principium est superbia, que ubicunque subintrauerit, omnium uitiorum post se turmas trahit. Hanc quoque maxime conditor noster detestatur; unde et de eo scriptum est: Omnis arrogantia, abominatio est apud Deum; et item: Odibilis coram Domino et hominibus superbia . Et item: Superbis Deus resistit, humilibus autem gratiam dat . Maximum et primum quippe diaboli peccatum fuit superbia; et hac homines primos decepit; unde scriptum est: Initium superbie homines apostatare a Deo fecit: quoniam ab eo qui fecit illum recessit  cor eius, quoniam initium est omnis peccati superbia: qui tenuerit illam, adimplebitur maledictis, et subuertet eos in finem. Propterea exhonorauit Dominus conuentus malorum, et destruxit eos usque in finem. Sedes ducum superborum destruxit Deus, et sedere fecit mites pro illis. Radices gentium superbarum arefecit Deus, et plantauit humiles ex ipsis gentibus. Terras gentium euertit Dominus et perdidit eas usque ad fundamentum. Arefecit ex ipsis, et disperdidit illos, et cessare fecit memoriam a terra. Perdidit Deus memoriam superborum, et reliquit memoriam humilium sensu . Quapropter omni uitio deterior est superbia: que sepe et de bonis nascitur actibus, dum homo in suis bonis operibus  superbit; et post hoc perdit per superbiam quod habuit per caritatem. Item omnium uitiorum nouissimum est. Super his superbire cepit, ante est ista sententia ponenda, de alto ruinam facit. Omnis quoque peccati initium, ut diximus, superbia est; quia dum anima precepta contemnit Creatoris, mox in cuiuslibet peccati corruit foueam; nam omnis superbia tanto in imo iacet quanto in altum se erigit, tantoque profundius labitur quanto excelsius eleuatur. Qui enim per propriam superbiam attollitur, per Dei iustitiam damnatur. Unde scriptum est: Ante ruinam hominis exaltatur spiritus eius . Ergo, fratres, nichil magis Christiano uitandum est quam superbia, que iram Dei prouocat: nam superbia ex angelis demones fecit, humilitas autem  homines sanctis angelis similes reddidit. Superbi cupiunt in se predicari quod non faciunt, humiles refugiunt quidquid boni operantur, agnosci. Non eleuetur ergo homo in bono suo, nec laudem sibi querat, quamuis aliquid boni faciat: sed Deum laudari cupiat in donis suis, qui nichil boni facit nisi quod Deus donauit ei facere: unde ad eum cuncta debet referre que bene facit, non ad semetipsum. Dominus namque dicit in Euangelio: Attendite ne iustitiam uestram faciatis coram hominibus, ut uideamini ab eis ; id est, ut non ea intentione faciatis bona quod ab hominibus uanam laudem habeatis. Sed quidquid faciatis boni, pro Dei amore et salute anime uestre et fraterna caritate faciatis. Ideo ipse Dominus dixit de quibusdam qui eleemosynam  faciunt, uel orationes et ieiunia, ut ab hominibus laudem accipiant: Amen dico uobis, receperunt mercedem suam . Qui pro eo bonum quodlibet facit ut ab hominibus laudetur, hec est merces illius quam quesiuit, et nullam a Deo sperare habet retributionem; quia pro eius amore non fecit, sed pro uana humane laudis iactantia, sicut hypocrite facere solent. Quod uitium hominibus placendi in bonis operibus, Dominus Christus multum detestatur, et sepius Phariseos, qui tales fuerunt in Iudea, terribili percutit maledictione, dicens: ue uobis, hypocrite . Sed, secundum Apostolum, qui gloriatur, in Domino glorietur . Qui enim laudem non appetit, nec pro contumelia conturbatur, nec ideo se bonum existimet  homo, quamuis ab alio laudatur, quia ab aliis qualis sit intus ignoratur; sed hoc cogitet quia Deus eius inspector est cordis: quid prodest malo homini, si bonus predicetur? Tunc ergo ueraciter hoc quod agit homo bonum est, quando placere desiderat a quo habet quidquid boni habet, uel facit que bona agere uidetur. Et qui per hec non Deo, sed hominibus placere cupit, in uanum laborat et in uentum seminat. Magnum se unusquisque esse studeat in suis operibus, sed de magnitudine sua humanum non querat fauorem, ne perdat quod habuit, et sit paruus factus. Increpat eos beatus Paulus apostolus qui in suis gloriantur benefactis, dicens: Quid habes quod non accepisti? Si autem accepisti, quid gloriaris  quasi non acceperis ? Ergo qui aliquod donum Dei quod meruit in suam laudem conuertit, procul dubio uirtutem in uitium transfert, et bonum quod fecit in peccatum: cum enim causa iactantie pascitur pauper, etiam ipsum misericordie opus in peccatum conuertitur; igitur necesse est ut quidquid homo boni agat, Deo querat laudem, non sibi, sicut ipse Dominus in Euangelio ait: Sic luceat lux uestra coram hominibus, ut uideant opera uestra bona, et glorificent Patrem uestrum, qui in celis est . Itaque, fratres mei amantissimi et desiderantissimi, cauete superbiam, cui Deus resistit; uitate iactantiam, que Deo displicet: abominamini arrogantiam, que abominatio est coram Deo. Habete semper in omni conuersatione uestra humilitatem,  custodem uirtutum; tenete illam in corde, ostendite in sermone, seruate in opere: et quidquid boni aut in uerbo, aut in opere agatis, omnia in gloriam Dei facite, dicentes cum Propheta: Non nobis, Domine, non nobis, sed nomini tuo da gloriam . Sicque potestis penam effugere gehenne, quam merentur superbi, et ad regnum peruenire celeste, quod merentur humiles: prestante Domino nostro Iesu Christo, qui cum Patre et Spiritu sancto uiuit et regnat Deus, per omnia secula seculorum. Amen.



HOMILIA LX. DE IRACUNDIA ET HOMICIDIO CAuENDO.

Dominus igitur et Saluator noster, fratres karissimi, suo uerbo suoque exemplo ad mansuetudinem  et patientiam nos instituens, ire et furoris pertinaciam penitus abdicauit, ut hoc quod Legis mandato implere non ualuit, Euangelii consummaretur precepto. Lex enim homicidium prohibuit, sed quia irasci permisit, quod seminarium est homicidii, ipsum uitium perfecte non abstulit. Redemptor itaque noster, qui non uenit legem soluere, sed adimplere, id quod in lege minus fuit, sua sanctione adimpleuit, ire occasionem tollens: et non solum non irasci, uel non occidere iussit, quin etiam aduersa quoque ab aliis irrogata, patientissime nos tolerare precepit. Ira enim est quedam passio mentis, que, si ratione non regitur, in furorem uertitur, ita ut homo sui animi impotens fiat, faciens quod non conuenit. Hec enim si corde insedit, omnem eximit  prouidentiam ab eo facti, nec iudicium recte discretionis inquirere, nec honeste contemplationis uirtute, nec maturitatem consilii habere poterit, sed omnia per precipitium quoddam facere uidetur. De qua idem pullulat tumor mentis, rixe, contumelie, clamor, indignatio, presumptio, blasphemie, sanguinis effusio, homicidia, ulciscendi cupiditas, iniuriarum memoria. Que uincitur per patientiam et longanimitatem, et per rationem intellectualem quam Deus inserit mentibus humanis, et per recordationem Orationis Dominice, ubi Deo dicitur: Dimitte nobis debita nostra, sicut et nos dimittimus debitoribus nostris. Quapropter si illam summam diuini premii cupimus adipisci, de quo dicitur: Beati  mundo corde, quoniam ipsi Deum uidebunt; non solum hec e nostris actibus amputanda est, sed etiam de internis anime radicitus exstirpanda. Non enim ualde proderit iracundie cohibitus furor in uerbo, nec in effectum prolatus, si illam arcanis pectoris nostri Deus, quem secreta cordium non latent, inesse perspexerit. Quasi uero uniuersa uirulenta serpentium genera uel ferarum, cum in solitudine suisque cubilibus immorantur, innoxia perseuerent, nec tamen ex eo pronuntiari possunt innoxia quia nulli noceant, hoc enim eis non affectum [affectus] bonitatis, sed necessitas solitudinis confert; que cum ledendi nacta fuerit copiam, in semetipsis reconditum uirus et anime feritatem protinus egerunt atque demonstrant. Radices enim uitiorum potius  excidi precipit euangelicus sermo, quam fructus qui procul dubio, euulsis fomitibus, nequaqum ulterius pullulabunt. Atque ita mens poterit iugiter in omni patientia et sanctitate durare: cum hec non de superficie operationis et actuum, sed de cogitationum fuerint euulsa penetralibus. Et idcirco ne homicidium perpetretur, ira odiumque succiditur, sine quibus homicidii crimen nullomodo ualebit admitti. Qui irascitur enim fratri suo, reus erit iudicio ; qui odit fratrem suum homicida est ; in eo scilicet, quo eum corde cupiat interire cuius cruorem propria manu uel telo apud homines minime fudisse cognoscitur. Affectu ire homicida pronuntiatur a Domino, quia non solum operationis effectu, sed etiam pro uoluntatis ac uoti  desiderio unicuique aut premium reddat, aut penam. Egregius uero mundi predicator dicit: Omnis amaritudo, et ira et indignatio, et clamor, et blasphemia tollatur a uobis . Nec etiam ira uiri iustitiam Dei operari poterit. Ira scilicet sine temperamento expers est rationis. Responsio mollis mitigat iram, sermo durus suscitat furorem . uir iracundus, ut ait Salomon, prouocat rixas; qui patiens est, mitigat suscitatas . Spiritum uero ad irascendum facilem quis sustinere poterit? Ira non habet misericordiam, nec erumpens furor finem uindicte nouit. Si te, o homo, preoccupauerit ira, mitiga eam. Illa ira mala est que mentem turbat, ut rectum consilium perdatur. Illa ira est iusta et necessaria, quando homo contra propria irascitur peccata,  et contra seipsum indignabitur, dum male agit. Dicit Propheta: Irascimini et nolite peccare . Concessit quod nature est, tulit quod culpe est. Ira alterius tua leniatur patientia. Noli uinci a malo, sed uince in bono malum . Alterius peccatum tuum sit premium. Displicet tibi alterius ira, quod tibi in altero displicet, in teipso quoque displiceat. Noli tranquillitatem mentis tue alterius perturbatione maculare. Noli te equalem stulto facere, quia ira in sinu stulti requiescit: si tu irasceris contra eum, erunt duo mali, tu et ille: melius tibi esset esse bonum, quanquam ille sit malus; cur tu ex alterius malitia malus efficeris? Sed adhuc quod est grauius, alius postulat mortem inimici: eum quem  gladio persequi non potest, persequitur oratione. Et uiuet adhuc qui maledicitur, et tamen is qui maledicit iam de morte illius reus tenetur. Iubet autem Deus ut diligatur inimicus, et tamen rogatur Deus ut occidat inimicum. Quisquis itaque sic orat, in ipsis suis precibus contra conditorem pugnat. Unde et sub Iude specie dicitur: Fiat oratio eius in peccatum . Oratio quippe in peccato est illa petere que prohibet ipse qui petitur. Hinc ueritas dicit: Cum statis ad orandum, dimittite si quid habetis in cordibus uestris . Sed ecce nobis inimicus grauiter deliquit, damna intulit, iuuantes lesit, amantes persecutus est: retinenda hec essent, si remittenda nobis delicta non essent; aduocatus etenim noster precem nobis in causa nostra  composuit, et ipse eiusdem cause iudex est qui aduocatus: preci autem quam composuit conditionem inseruit dicens: Dimitte nobis debita nostra, sicut et nos dimittimus debitoribus nostris. Quia ergo ipse iudex uenit qui aduocatus exstitit, ipse precem exaudit qui fecit. Aut ergo non facientes dicimus: Dimitte nobis debita nostra, et reliqua, et nosmetipsos hoc dicendo amplius ligamus: aut fortasse hanc conditionem in oratione intermittimus, et aduocatus noster precem quam composuit, non recognoscit, atque apud se protinus dicit: Scio quod monui, non est ipsa oratio quam feci. Quid ergo nobis faciendum, fratres, nisi ut uere caritatis affectum impendamus fratribus nostris: ut sicut manus nostras foris a cede, ita et intus ab odio corda  nostra seruentur innoxia. Homicide enim, ut scriptum est, regnum Dei non possidebunt ; et, Qui odit fratrem suum, in tenebris est ; abiicite prius a uobis odium, et ita, Deo auxiliante, uitare potestis homicidium. Sic et non solum in tenebras exteriores cum homicidarum auctore, id est cum diabolo, non ibitis, imo cum pacificis Patris celeste regnum Filii dulcissimi possidebitis: quod uobis nobisque uobiscum auctor et restitutor salutis nostre concedere dignetur iehsu Christus Dominus noster, qui uiuit et regnat cum Deo Patre et Spiritu sancto, in unitate et trinitate perfecta Deus, per omnia secula seculorum. Amen.



HOMILIA LXI. CONTRA INuIDIAM ET ODIUM.

 Zelare quod bonum uideas, et inuidere melioribus, leue apud quosdam et modicum crimen uidetur, fratres dilectissimi. Dumque existimatur leue esse et modicum, non timetur; dum non timetur, contemnitur; dum contemnitur, non facile uitatur: et fit ceca et occulta pernicies, que, dum minus perspicitur, ut caueri a prouidentibus possit, improuidas mentes latenter affligit. Ego itaque puto nichil magis Christiano cauendum, nichil cautius prouidendum, quam ne quis inuideat et liuore capiatur: ne quis, fallentis inimici cecis laqueis implicatus, dum zelo frater in fratris odio conuertitur, gladio suo nescius ipse perimatur. Quod ut colligere plenius et manifestius perspicere possitis, ad caput eius atque  ad originem recurramus. uideamus unde zelus et quando et quomodo ceperit: facilius enim a nobis malum tam perniciosum uitabitur, si eiusdem mali et origo et magnitudo noscatur. Hinc zabulus inter initia statim mundi et perit primus et perdidit. Ille angelica maiestate subnixus, ille Deo acceptus et charus, postquam hominem ad imaginem Dei factum conspexit, in zelum maleuolo liuore prorupit, non prius deiiciens alterum instinctu zeli, quam ipse pro zelo ante deiectus: captiuus antequam capiens, perditus antequam perdens, dum, stimulante liuore, homini gratiam date immortalitatis eripit, ipse quoque id quod prius fuerat amisit. Quale malum est, fratres dilectissimi, quo angelus cecidit, quo circumueniri alta et preclara sublimitas  potuit; quo deceptus ipse est qui decipit! Exinde inuidia grassatur in terris, dum liuore perituro magistro perditionis obsequitur, dum zabulum qui zelat imitatur; sicut scriptum est: Inuidia autem diaboli mors intrauit in orbem terrarum . Imitantur ergo illum, qui sunt ex parte illius. Hinc ergo uiolata sunt fraternitatis primordia, hinc parricidia ceperunt nefanda: dum Abel iustum Cain odit iniustus, dum bonum malus inuidia et liuore persequitur. Tantum ualuit ad consummationem facinoris emulationis furor, ut nec caritas fratris, nec sceleris immanitas, nec timor Dei, nec pena delicti cogitaretur. Que nunc considerantes, fratres dilectissimi, contra tantam perniciem mali uigilanter et fortiter dicata Deo pectora muniamus. Aliorum mors proficiat  ad nostram salutem, imprudentium pene prouidentibus conferant sanitatem. Non est autem quod aliquis existimet malum istud una specie contineri, aut breuibus terminis et angusto fine concludi. Late patet zeli multiplex et fecunda pernicies. Radix est omnium malorum, fons cladium, seminarium delictorum, materia culparum. Inde odium surgit, animositas inde procedit. Auaritiam zelus inflammat, dum quis suo non potest esse contentus, uidens alterum ditiorem. Ambitionem zelus excitat, dum cernit quis alium in honoribus auctiorem. Zelo excitante sensus nostros, atque in ditionem suam mentis arcana redigente, Dei timor spernitur, magisterium Christi negligitur, iudicii dies non preuidetur: inflatur superbia, exacerbatur seuitia, impatientia  concutit, furit discordia, ira feruescit, nec se iam potest cohibere uel regere, qui factus est potestatis aliene. Hinc Dominice pacis uinculum rumpitur, hinc caritas fraterna uiolatur, hinc adulteratur ueritas, unitas scinditur, ad hereses atque ad schismata prosilitur. Dum obtrectatur sacerdotibus, dum episcopis inuidetur; dum quis aut conqueritur non se potius ordinatum, aut dedignatur alterum ferre prepositum, hinc recalcitrat, hinc rebellat, de zelo superbus, de emulatione peruersus, animositate et liuore, non hominis sed honoris inimicus. Qualis uero est anima, et in ea que cogitationum tabes, pectoris quanta rubigo, zelare in altero uel uirtutem eius, uel felicitatem! id est, odisse in eo uel merita  propria, uel beneficia diuina, in malum proprium bona aliena conuertere, illustrium prosperitate torqueri, aliorum gloriam facere suam penam. Mala quoque habent terminum, et quodcunque delinquitur, delicti consummatione finitur. In adulterio cessat facinus, perpetrato stupro; in latrone conquiescit scelus, homicidio admisso; et predoni rapacitatem statuit possessa preda, et falsario modum ponit impleta fallacia: zelus terminum non habet, permanens iugiter malum et sine fine peccatum; quantoque ille cui inuidetur successu meliore profecerit, tanto inuidus in maius incendium liuoris ignibus inardescit: hinc uultus minax, toruus aspectus, pallor in facie, in labiis tremor, stridor in dentibus, uerba rabida et effrenata conuicia, manus ad cedis  uiolentiam prompta, etiam si a gladio interim uacua, odio tamen furiate mentis armata: homicidii namque facinore perstringi eum quisquis zelauerit et odio habuerit fratrem suum, declarat Ioannes apostolus in Epistola sua, dicens: Qui fratrem suum odit, homicida est. Et scitis: Quia omnis homicida non habet uitam in se manentem . Et iterum: Qui dicit se esse in luce, et fratrem suum odit, in tenebris est usque adhuc, et in tenebris ambulat, et nescit quo eat: quia tenebre excecauerunt oculos eius . Qui odit, inquit, fratrem suum, in tenebris ambulat, et nescit quo eat. Item enim nescius in gehennam ignarus et cecus precipitatur in penam, recedens scilicet a Christi lumine, monentis et docentis: Ego sum lumen mundi: qui  me secutus fuerit, non ambulat in tenebris, sed habebit lumen uite . Sequitur Christum, qui preceptis eius insistit, qui per magisterii eius graditur uiam, qui uestigia eius atque itinera sectatur, qui quod Christus et docuit et fecit imitatur. Prouide tibimetipsi, o homo, et unde uulneratus eras, inde studeas curari: ama eos quos ante oderas, dilige illos quibus iniustis obtrectationibus inuidebas; bonos imitare, si sectari potes: si sectari non potes, colletare certe et congratulare melioribus; fac te illis adunata dilectione participem, fac te consortio caritatis et fraternitatis uinculo coheredem. Dimittentur tibi debita, quando ipse dimiseris; accipientur sacrificia tua, cum pacificus ad Deum ueneris; sensus atque actus tui diuinitus dirigentur, quando  ea que diuina et iusta sunt cogitaueris, sicut scriptum est: Cor uiri cogitat iusta, ut a Deo dirigatur . Habes autem multa que cogites: paradisum cogita, quo Cain non redit, qui zelo fratrem peremit. Cogita celeste regnum, ad quod non nisi unanimes atque concordes Dominus admittit. Cogita quod filii Dei hi soli possint uocari qui sint pacifici, qui natiuitate et lege diuina ad similitudinem Dei Patris et Christi respondeant adunari: cogita sub oculis Dei stare, spectante ac iudicante ipso, conuersationis ac uite nostre curricula; sicque decurrere et peruenire nos ad hoc tunc demum posse credamus, ut eum uidere contingat nobis, si ipsum nunc uidentem delectemus actibus nostris, si nos dignos  gratia eius et indulgentia prebeamus, si placituri semper in regno, in hoc mundo ante placeamus: cui tunc sine dubio placebimus, si modo ab omni zelo et liuore inuidie alieni existimus, et proximos nostros uera dilectione amamus: quia pacifici filii sunt Dei, et qui diligit fratrem suum ex Deo natus est et uidebit Deum: cuius uisione perpetua ipse nos perfrui concedat, qui nos a morte perpetua liberauerat, Christus saluator noster, qui uiuit et regnat cum Deo Patre in unitate Spiritus sancti Deus, per omnia secula seculorum. Amen.



HOMILIA LXII. CONTRA FRAUDEM ET AuARITIAM.

Conuenit bene homini Christiano qui ad celeste  tendit regnum, et supernas diuitias percipere ambit, ut se a presentibus rebus temperet, et philargyrie malum, quod maxime humanum genus captiuat, quasi uenenum mortiferum fugiat, ne per fraudem aliquid adipisci gestiat, uel per rapacitatem possessa immensurate retineat: quia omnis fraus Deo displicet, et auaritia idololatrie ab Apostolo comparatur. Auaro autem, dicit Scriptura, nichil est scelestius. Quid superbit terra et cinis? Nihil est iniquius quam amare pecuniam. Hic enim animam suam uenalem habet . Auaritia enim, quam Greci philargyriam uocant, nimia est cupiditas diuitiarum acquirendi uel tenendi. Que pestis inexplebilis est, et hydropico morbo similatur: sicut enim hydropicus quanto plus bibit, tanto plus sitit: sic et auarus quanto maiorem  pecuniam acquirit, tanto maiorem habere appetit: et dum modus ei non est in habendo, modus illi non est in desiderando. Hinc nascuntur inuidie, furta, latrocinia, homicidia, mendacia, periuria, rapine, uiolentie, inquietudo, iniusta iudicia, contemptus ueritatis, future beatitudinis obliuio, obduratio cordis. Que fit contraria misericordie et eleemosyne in pauperes, et totius pietatis emula. Dominus ergo noster, qui nos benignos esse de nostra substantia pauperibus et miseris admonet, ipse nos ab omni auaritia et iniusta pecunie acquisitione prohibet. Qui uero ait: De iustis laboribus tuis fac eleemosynam, ipse per Apostolum suum hortatur nos, dicens: Nolite fraudem facere inuicem .  Nam qui fraude qualibet aliquid acquisierit, perdit iustitie equitatem. Dic, auare, dic, cupide, dic, scelerate, quid acquisisti? Forte dicis, Aurum acquisiui, et uerum dicis: ecce aurum acquisisti per fraudem, et fidem perdidisti per iniustitiam. Si in mercatu fidem inuenires uenalem, si bonus esses, quomodo comparasses eam; quare non times perdere eam, quam te Deus uoluit habere in corde? Aurum habes uel argentum uel aliud quid pretiosum in arca, sed damnum in conscientia. His omnibus meliores diuitias perdidisti, id est fidem et iustitiam et dilectionem Dei et proximi. Lucrum tuum cogitas, damnum tuum non consideras? Si huic lucro gaudes, quare illa perdita non plangis? plus perdidisti quam acquisisti. O diues, rapis per potentiam quod tibi placet  habere, et perdes per iniustitiam quod te Deus uult habere, id est beatitudinem sempiternam. Si enim fur uel raptor oculum perdidisset in furto uel rapina, forsitan postea furtum non fecisset uel rapinam: et nescit ille talis quod in eiusmodi peccato lumen perdidit cordis, quod melior est omni lumine corporis. Magis, auare, des pauperibus quod habes, quam per fraudem acquiras quod non habes, ut inuenias in celo quod dedisti in terra: quid times pecuniam tuam perdere, et non times ut totus pereas? Pro acquisitione pecunie falsum testimonium dicis, mentiris, rapis aliena, iuras, periuras, que lex uetat: nonne cum hec omnia facis, quare non times ut totus ardeas in eternum? Cur, auare, plus amas aurum quam animam? Quid enim proderit tibi si  mundum uniuersum lucreris, anime autem tue detrimentum patiaris? Et ipse Dominus in Euangelio dicit: Cauete ab omni auaritia, quia non in abundantia cuiusquam uita est que possidet. Nunquid non diuites similiter moriuntur sicut et pauperes: non prodesse possunt diuitie in die ultionis, nec liberabunt male utentes eis a penis sempiternis. uultis, fratres, nosse quam perniciose, quam noxie, fomes iste, nisi fuerit diligenter excisus, ad eius interitum qui eum ceperit, fructificet, et omne genus preualet ramusculis uitiorum? respice [respicite] in Iudam apostolorum numero deputandum: quia non uoluit serpentis huius caput conterere, qualiter eum suo ueneno peremerit; et concupiscentie laqueis irretitum ad tam abrupta precipitia crimen impegerit,  ut redemptorem mundi et humane salutis auctorem ob triginta argenteos persuaserit uendere: qui nequaquam ad tam esset scelestum proditionis facinus deuolutus, si non philargyrie morbo fuisset infectus; nec Dominice negotiationis reus ac sacrilegus exstitisset, nisi prius solitus fuisset sibi loculos creditos compilare. Sed licet multi detestentur scelus Iude, pauci tamen uitare student. Qui ergo Dominum uendidit, reus esse ab hominibus diiudicatur; et qui ueritatem pro mendacio commutat, uix a quoquam reprehenditur. Attendite, fratres, que dico, quia quicunque propter amorem pecunie, uel commodum terrenum, ueritatem uendit, Christum prodit, et Iude sceleris est particeps. Ait enim ipse  Dominus: Ego sum uia, et ueritas et uita; uitam utique deserit, qui ueritatem pro pecunia uendit: unde et mercatu infausto non uitam meretur eternam, sed mendacii debitam mergetur in penam. Nolite, fratres, nolite auaritie catenis ligari, nolite amore rerum labentium irretiri: sursum cor erigite, eternam beatitudinem desiderate. Nam mundus iste transit, et concupiscentia eius; uerbum autem Domini manet in eternum. Hinc nos Paulus apostolus admonet et dicit: Tempus breue est; reliquum superest ut qui habent uxores, tanquam non habentes sint: et qui flent, tanquam non flentes; et qui gaudent, tanquam non gaudentes; et qui emunt, tanquam non possidentes: et qui utuntur hoc mundo, tanquam non utantur: preterit enim figura huius mundi  . Ille, fratres, uxorem habens est quasi non habens, qui sic studet placere coniugi, ut tamen non displiceat Conditori. Flet quoque, sed tanquam non fleat, qui sic temporalibus damnis affligitur, ut tamen de eternis lucris semper animum consoletur. Gaudet uero, sed tanquam non gaudeat, qui sic de temporalibus bonis hilarescit, ut tamen semper perpetua tormenta consideret; et in hoc quod mentem gaudio subleuat, hanc continuo pondere prouidi timoris premat. Emit autem, sed quasi non possidens, qui et ad usum terrena preparat, et tamen cauta cogitatione preuidet quod ea citius relinquat. Mundo quoque utitur, sed quasi non utatur, qui et necessaria cuncta exterius ad uite sue ministerium redigit, et tamen hec eadem non sinet sue menti dominari,  ut subiecta foris seruiant, et nunquam intentionem animi ad alta tendentis frangant. Quicunque igitur tales sunt, eis profecto terrena omnia non ad desiderium, sed ad usum assumuntur, quia rebus quidem necessariis utuntur, sed nichil habere cum peccato cupiunt. De ipsis quoque rebus habitis quotidie mercedes acquirunt, et plus gaudent bono opere, quam bona possessione. Hec ergo cogitate, et cum relinquere cuncta que mundi sunt non potestis, exteriora bene exterius agite, sed et ardenter interius ad eterna festinate. Nihil sit quod desiderium uestre mentis retardet, nullius uos rei in hoc mundo delectatio implicet. Si bonum diligitur, mens in bonis melioribus, hoc est in celestibus, delectetur. Si malum metuitur, mala animo eterna proponantur: ut  dum illuc esse conspicit et amplius quod pertimescat, hic omnino non hereat. Ad hec profecto agenda habemus mediatorem Dei et hominum adiutorem nostrum, per quem citius cuncta obtinebimus, si ad illum uero amore flagramus: qui uiuit et regnat cum Patre in unitate Spiritus sancti Deus, per omnia secula seculorum. Amen.



HOMILIA LXIII. CONTRA COMESSATIONEM, ET EBRIETATEM, ET SCURRILITATEM.

Sunt quedam uitia, fratres karissimi, que, cum grauia sint, ita temporibus nostris apud quosdam leuia esse uidentur, ut aut minima, aut nulla omnino perperam gerere credantur: et sic preualent  modo in abusione hominum, ut non solum iam uituperari ut peccata uel crimina, sed etiam laudari ut uirtutes apud perditos meruerint. De quibus recte per prophetam dicitur: Peccatum suum sicut Sodomite predicauerunt, nec absconderunt . Quibus item condigna repensatione erroris eorum Dominus per prophetam dicit: ue uobis, inquit, qui dicitis malum bonum, et bonum malum. Ponentes tenebras lumen, et lumen tenebras; ponentes amarum in dulce, et dulce in amarum . Inter que maxime nunc comessatio et ebrietas impunite regnant, cum non solum plebeii uiri et ignobiliores quique, sed et nobiliores gloriosique terre his malis irretiti sunt. Omnis quoque  sexus omnisque etas gule malum in consuetudinem uertit. Laudatur peccator in desideriis anime sue, et qui iniqua gerit, benedicitur . Tantumque hec pestis excreuit, ut quosdam de nostro ordine, hoc est de sacerdotum numero, ita tantum captiuauerit, ut non solum ipsis ebriosos non reprehenderent, sed etiam ebriosi fierent. Que est hec nequitia, fratres, quod ne malum tam amarum, quod nullum prepositum, nullam dignitatem patiatur fieri illesam: ubi uirtutibus detrahitur, et uitia preconiis efferuntur; ubi abstinentia et sobrietas uituperantur, et gula atque ebrietas laudantur. Aiunt enim: uere largi sunt, et quod hi soli misericordie et caritatis iura obseruent, qui ebrietati et uoracitati operam dant. Quasi misericordia et caritas sit quemlibet  semetipsum decipere, et alios secum ad perditionem trahere. Nunquid Paulus apostolus, fratres, taliter predicat caritatem? ait enim: Charitas patiens est, benigna est: non emulatur, non agit perperam, non est ambitiosa, non querit que sua sunt: non irritatur, non cogitat malum, non gaudet super iniquitate, congaudet autem ueritati . Igitur, ut audistis, caritas benigna est, tamen non agit perperam: non est ambitiosa, querens que sua sunt, et non que Dei. Patiens est, tamen non cogitat malum, nec gaudet super iniquitatem. Dicite mihi, qui comessationem et ebrietatem laudatis, utrum bonum sit an malum lumen mentis per ebrietatem excecare, rationem perdere, uisum oculorum turbare, loquendi usum amittere, nullo officio membrorum potiri, similem furenti  et energumino fieri? Nunquid Deus hominem talem creauit? Nunquid hec gloria imaginis Dei est, de qua scriptum est: Fecit Deus hominem ad imaginem suam, ad similitudinem Dei creauit illum . Nunquid Deum ad similitudinem uestram furiosum audetis dicere? Que blasphemia intolerabilis esset, quia ipse summe bonus, et solus beatus, et potens, Rex regum, et Dominus dominantium. uidit cuncta que fecit, et erant ualde bona . Atque hinc intelligi datur quod ebrietas a Deo non est creata, nec inter ea ab eo hominibus commendata, quia non est bona, sed utique ualde mala: et non solum per se mala, sed malorum aliorum effectrix. Credite mihi, fratres, quia omnia pene mala hinc exoriuntur. Nam hinc excitantur  ire, rixe, dissensiones, detractiones, emulationes, secte, inuidie, homicidia, adulteria, fornicationes, furta, falsa testimonia, latrocinia, blasphemie, et his similia. De quibus Apostolus ait: Quoniam qui talia agunt, regnum Dei non consequentur. Sed ut planius fiat quam detestabilis res sit ebrietas, sacrarum Scripturarum testimoniis utendum esse censemus; nam ipsa ueritas discipulis suis in Euangelio ait: Attendite autem uobis, ne forte grauentur corda uestra in crapula, et ebrietate, et curis huius uite, et superueniat in uos dies illa: tanquam laqueus enim ueniet super omnes qui sedent super faciem terre . Ac si patenter diceret: Cauete crapulam et ebrietatem, et ambitionem  presentis seculi, ne forte uos dies ultima implicatos his uitiis inueniat, et cum amatoribus mundi eterno carcere puniendos trudat. Per Isaiam quoque prophetam Dominus potatoribus ita comminans, ait: ue uobis qui consurgitis mane ad ebrietatem sectandam, et potandum usque ad uesperam, ut uino estuetis: cithara et lyra, et tympanum et tibia, et uinum in conuiuiis uestris, et opus Domini non respicitis, et opera manuum eius non consideratis. Propterea captiuus ductus est populus, quia non habuit scientiam, et nobiles eius interierunt fame, et multitudo eius siti exaruit. Propterea dilatauit infernus animam suam, et aperuit os suum absque ullo termino, et descendent fortes eius et populus eius, et sublimes gloriosique eius ad eum . Item in eodem propheta paulo  post diuina increpatio subiungit, dicens: ue qui potentes estis ad bibendum uinum, et uiri fortes ad miscendam ebrietatem: qui iustificatis impium pro muneribus, et iustitiam iusti aufertis ab eo. Propter quod, sicut deuorat stipulam lingua ignis, et calor flamme exurit: sic radix eorum quasi fauilla erit, et germen eorum ut puluis ascendet. Abiecerunt enim legem Domini exercituum, et eloquium sancti Isrel blasphemauerunt. Ideo iratus est furor Domini in populum, et extendit manum super eum, et percussit eum; et conturbati sunt montes, et facta sunt morticina eorum quasi stercora in medio platearum. In omnibus his non est auersus furor eius, sed adhuc manus eius extensa . Per Salomonem quoque similiter Sapientia diuina detestatur ebrietatem et  prohibet dicens: Fili mi, noli esse in conuiuiis potatorum, nec in comessationibus eorum qui carnes ad uescendum conferunt: qui uacantes potibus, et dantes symbola consumentur . Et paulo post, quasi obstupescens talium damnationem, subiungit: Cui, inquit, ue? cuius patri ue? cui rixe? cui fouee? cui sine causa uulnera? cui suffusio oculorum? Nonne his qui morantur in uino, et student calicibus epotandis? Ne intuearis uinum quando flauescit, cum splenduerit in uitro color eius: ingreditur blande, sed in nouissimo mordebit ut coluber: et sicut regulus uenena diffundet . In Lege quoque Dominus precepit Aaron ita dicens: uinum et omne quod inebriare potest non bibes tu, et filii tui, quando intrabitis in tabernaculum testimonii,  ne moriamini: quia preceptum est sempiternum in generationes uestras: et ut habeatis scientiam discernendi inter sanctum et profanum, inter pollutum et mundum: doceatisque filios Isrel omnia legitima mea que locutus est Dominus ad eos per manum Moysi . Ecce modo audistis, fratres karissimi, ex sententiis sanctarum Scripturarum, quantum conditori nostro displiceat comessatio et ebrietas, et qualem damnationem conferat his qui ea abutuntur. Parcite, queso, tam magno malo immorari, quia uobis presentem prosperitatem et uitam auferat sempiternam. Sint uobis conuiuia sobria, sint iusti uiri conuiue, et in timore Dei gloriatio uestra. In sensu uestro sit cogitatus Dei, et  omnis enarratio uestra in preceptis Altissimi. Nam homo linguosus, et temerarius in uerbo suo, odibilis est, quia, ut scriptum est: Qui inconsideratus est ad loquendum, sentiet mala . Recordamini quomodo Dominus supra sacerdotibus suis et ministris tabernaculi sui de ebrietate cauenda precepit: uos enim omnes, teste apostolo Petro, estis genus regium, et sacerdotale, gens sancta, populus acquisitionis ; qui quotidie debetis Deo seruire in uero eius tabernaculo, quod est Ecclesia: Quiescite et abstinete uos a comessatione et ebrietate, a loquacitate, a scurrilitate, a uanitate, et semper quod bonum est sectamini inuicem et in omnes, ut eius fieri membra mereamini, qui est uerus sacerdos et uerus Dominus noster, Rex  regum et Dominus dominorum, iehsu Christus unigenitus Dei Filius, qui cum Patre et Spiritu sancto uiuit et regnat Deus in omnia secula seculorum. Amen.



HOMILIA LXIu. DE STUDIO BONO ET DISCRETIONE SEMPER HABENDA.

Redemptor itaque noster, qui contentiones discipulorum suorum de primatu compescuit, in quo contendere debeant ostendit: Contendite, inquit, intrare per angustam portam . Angusta ergo porta et arcta uia est que ducit ad uitam, et pauci sunt qui intrant per eam. Hac ergo sententia quid aliud nobis insinuare ipsa ueritas uoluit, fratres karissimi, quam ut per rectam intentionem et studium bonum uitam solummodo possemus consequi  sempiternam. Miles qui legitime certauerit, coronabitur ; qui autem accepto bono certamine retro conuertitur, aptus non esse regno celorum dignoscitur. Studium profecto bonum est, bonaque uoluntas, per mandatorum Dei custodiam uelle quemlibet peruenire ad gaudium sempiternum, ut quidquid agat, ad id referat ut Deo placeat: nec sibi per hoc aliquid transitorium auarus appetat. Tunc enim bonum opus rite agitur, cum ex recta cogitationis intentione generatur. Unde bene in Euangelio ueritas dicit: Lucerna corporis est oculus. Si oculus tuus simplex fuerit, totum corpus tuum lucidum erit. Si autem oculus tuus nequam fuerit, totum corpus tuum tenebrosum erit . Quid enim per oculum exprimitur, nisi opus  suum preueniens cordis intentio? quia priusquam se in actione exerceat, hoc iam quod appetit contemplatur. Et quid appellatione corporis designatur, nisi unaqueque actio, que intentionem suam, quasi intuentem oculum, sequitur. Lucerna itaque corporis est oculus, quia per bone intentionis radium merita illustrantur actionis. Et si oculus tuus simplex fuerit, totum corpus tuum lucidum erit: quia et si recte intendimus per simplicitatem cogitationis, bonum opus efficitur, etiamsi minus bonum esse uideatur. Et si oculus tuus nequam fuerit, totum corpus tuum tenebrosum erit: quia cum peruersa intentione quid uel rectum agitur, et splendere coram hominibus cernitur, apud examen interni  iudicis obscuratur. uigilanti igitur cura per cuncta opera intentio nobis nostra pensanda est, ut nichil temporale in his que agit appetat, totam se in soliditate eternitatis figat: ne si extra fundamentum actionis nostre fabrica ponitur, terra dehiscente soluatur. Sed ut opus uestrum ad bonum finem peruenire possit, discretio uobis ualde, fratres, necessaria est, quia discretio est omnium mater uirtutum. Plerumque enim uirtus cum indiscrete tenetur, amittitur; cum discrete intermittitur, plus tenetur. Nec mirum si in corporeis intelligimus, quod agi et incorporeis rebus uidemus. Ex studio namque arcus distenditur, ut in suo tempore cum utilitate tendatur. Qui si otium relaxationis non accipit, feriendi uirtutem ipso usu tensionis perdit.  Sic aliquando in exercitatione uirtus cum per discretionem pretermittitur, reseruatur, ut tanto post uitia ualenter feriat, quanto a persecutione interim prudenter cessat. Tunc autem recte accepta mensura cum anteposita oculis uirorum spiritalium uita respicitur, quando electe unicuique anime ad sumendam uiuendi regulam, patrum precedentium exempla monstrantur; ut ex illorum uita consideret quid in suis actibus seruet, quatenus respecto iusti limitis tramite: nec infra minima negligens deficiat, nec ultra maxima superbiens tendat; nec minus conetur explere quam sufficit, nec plus arripiat quam accepit: ne aut ad mensuram quam debet non perueniat, aut eamdem mensuram deserens, extra limitem cadat. Angusta quippe porta est que ducit  ad uitam; et ille hanc ingreditur, qui in cunctis que agit discretionis subtilitate propter hanc sollicite coarctatur: nam qui per uoluntates proprias secura mente se dilatat, anguste sibi porte aditum damnat. Ut ergo huius terre mensura seruetur, super eam diuinitus linea tenditur. Quia ut nostra opera uel minora proficiant, uel maiora moderentur, per sacra eloquia subtilis ante nos sanctorum uita expanditur; et quid nobis quantumque agendum sit, ostensa illorum discretione definitur. Quapropter, fratres karissimi, in omni studio spiritalium uirtutum uosmetipsos exercitate, et discrete in omnibus conseruari, negligere nolite, nec supra mensuram, et rationem aliquid agere assuescite. In  precipiti enim pedem porrigit, qui mensurarum suarum limitem non attendit. Et plerumque amittit quod poterat, qui audacter ea ad que pertingere non ualet, arripere festinat. Nam et membrorum nostrorum tunc ministeriis utimur, cum sua eis officia distinete seruamus. Lucem quippe oculis cernimus, uocem uero auribus audimus. Si quis autem, mutato ordine, uoci oculos, luci aures accommodet, huic utraque incassum patent. Si quis odores uelit ore discernere, sapores nare gustare, utriusque sensus ibi ministerium, quia peruertit, interimit. Dum enim propriis hec usibus non aptantur, et sua officia deserunt, et ad extranea non assurgunt. Bene itaque Dauid intra acceptas ex diuina largitate mensuras, pedem cordis presserat, cum  dicebat: Neque ambulari in magnis, neque in mirabilibus super me . Super se quippe in mirabilibus ambularet, si apparere magnus ultra quam poterat quereret. Super se namque in mirabilibus attollitur, qui et in his ad que non sufficit, uideri conatur. Ergo, fratres dilectissimi, quodcunque boni possitis instanter agite, et inter hec discretionis mensuram in omnibus caute et diligenter custodite. Sic currite in stadio huius uite, ut comprehendatis uitam eternam. Sic in agone Christiano decertate, ut a Christo coronemini. Humilitatem ueram precipue tenete. Et quidquid boni agitis, diuine gratie illud deputetis, non uobis: quia omne datum optimum, et omne donum perfectum, desursum est, descendens a patre luminum . Agonem uestrum Domino precibus commendate. Spem uestram in Deum figite, eiusque perpetua uisione perfrui ante omnia desiderate. Ad quam peruenientes, exsultabitis letitia inenarrabili, et adepto summo bono in eternum cum sanctis angelis gaudebitis: prestante Domino nostro Iesu Christo, qui uiuit et regnat cum Patre et Spiritu sancto unus Deus, per omnia secula seculorum. Amen.






HOMILIA LXu. IN DOMINICIS DIEBUS QUANDO uOLUERIS.

 Oportet, dilectissimi fratres, unicuique Christiano libenter auscultare sacram Scripturam, auscultatam libentius audire. Quia tunc proficit homini audire uerba diuina, si uox predicantis in aure cordis infigitur. Quia non auditores tantum uerbi iustificabuntur, sed factores . Ideoque, karissimi, audite uerbum Domini, et intelligite et facite omnia mandata Domini; conuertimini ad Dominum, et agite penitentiam, ut deleantur uestra peccata. Timete Dominum, et date illi honorem, quoniam uenit iudicium eius, et ipse iudicabit omnibus gentibus. Amemus Deum Patrem omnipotentem, qui in celo et in terra habet potestatem, in mari et in omnibus que in eis sunt; festinemus ad illam beatam  uitam ubi semper speramus permanere. Despiciamus istam uitam terrestrium, concupiscamus illam uitam celestium. Ista uita est misera et decepta et concupiscentiosa, uel plena scandalis: hic in labore uiuimus, et in dolore morimur; ista uita finem habet, regnum Dei finem non habet. Unde consideremus nosmetipsos, quia non scimus diem neque horam quando Dominus noster iehsu Christus erit uenturus ad iudicium. In die illa ueniet Dominus de celis cum angelis et cum omnibus sanctis eius ad iudicandum omnibus gentibus, et reddet unicuique secundum opera sua. Idcirco, fratres mei, teneamus illas uirtutes, que maxima lucra conferunt animabus nostris. He sunt uirtutes ani marum, diligere Deum et proximum, et odire illa  que non diligit Deus: patientiam sectari et ab omni impatientia declinare; castitatem corporis et anime custodire; uanam gloriam contemnere, et omnia caduca calcare; humilitatem habere et tumorem superbie abominari: iram cohibere et furorem reprimere; ab omni stultitia declinare et sapientiam diuinam amplecti, ac omnem uoluntatem carnis subiicere menti: auaritiam spernere et propria largiri: celestia rebus terrenis preponere; iudicium Dei die noctuque impensius meditari: he sunt uirtutes anime, unde omnis fructus spiritalis orietur. Deus enim non se uult uerbis tantum diligi, sed corde puro et operibus iustis. Qui enim dicit: Diligo Deum, et mandata eius non custodit, mendax est. Deus enim non auditor uerborum, sed cordis inspector  est, et diligit eos qui in simplicitate cordis diligunt illum. His etiam supradictis uirtutibus animarum, fratres mei, sunt quedam uitia aduersantia que prodeunt ex radice iniquitatis, atque mergunt homines in puteum inferni, perpetrantibus ea et non emendantibus. Hec sunt uentris ingluuies, fornicatio, auaritia, ira, uana gloria, superbia. Ex his nascuntur comessationes, ebrietates, locus inhonestus , stultiloquium, mendacium, furta, periuria, turpis lucri appetitus, falsa testimonia, inhumanitas, rapacitas, homicidia, inimicitie, contentiones, inuidie, impatientia, indignatio, contemptus, inobedientia, murmuratio, detractio. Ab his etiam uitiis et ab aliis caueamus, et declinemus ab eis, et inania emendemus in melius  quod negligenter peccauimus, ne subito preoccupati die mortis, queramus spatium penitentie, et inuenire non possimus. Meditemur supradictas uirtutes iugiter, operando, confitendo, penitendo, assidue ad ecclesiam ueniendo, orando, uigilando, eleemosynam largiendo. Hec facientibus uita erit eterna. et ingredientur ad illud regnum, ubi Rex regum est et Dominus dominantium: ubi lux sine tenebris est, uita sine morte, letitia sine tristitia, sanitas sine dolore; ubi nemo esurit neque sitit; ubi sunt maiora et meliora bona spiritalia que lingua humana enarrare non possit, que preparauit Deus diligentibus se: quod oculus non uidit, nec auris audiuit, nec in cor hominis ascendit . Ad hoc regnum, adiuuante Domino Saluatore nostro,  perueniemus, ut cum illo regnemus in sempiterna secula. Amen.



HOMILIA LXuI. ITEM UNDE SUPRA.

Audite, fratres karissimi, quomodo magnum periculum est sacerdotibus Christi, id est episcopis et presbyteris, qui non annuntiant uobis que facere, que uitare debeatis: quia si nos non annuntiauerimus, ut corrigatis uosmetipsos ab operibus malis, nos in die iudicii rationem reddituri erimus pro uobis. Et si unusquisque pro suo peccato uix possit penam euadere, quid de sacerdotibus erit? quia nobis mandatum est ut uobis annuntiemus sine cessatione, dicentes: Querite Dominum, dum inueniri  potest; inuocate eum, dum prope est. Derelinquat impius uiam suam, et uir iniquus cogitationes suas pessimas . Quia sic est uita ista quasi sit homo in domo aliena: nescit quo die uel qua hora dicatur ei, ueni foras, quia non est tua domus in qua es: sic incognitus est nobis finis noster. Ideo admonemus uos ut quod promisistis in baptismo ante conspectum Dei uel angelorum, nulla sit negligentia; et si iam fuit, succurrat penitentia. Duo sunt que promisistis: unum, credere uos in Deum Patrem omnipotentem et in Iesum Christum Filium eius, et in Spiritum sanctum; alterum, promisistis abrenuntiare diabolo et omnibus operibus eius. In his breuibus sermonibus multa sunt que continentur. Ille abrenuntiat diabolum et opera eius, qui fugit criminalia peccata  que mergunt homines in supplicium eternum, hoc est, sacrilegium, homicidium, adulterium, falsum testimonium, furtum, rapinam, superbiam, inuidiam, auaritiam, cupiditatem, iracundiam, comessationem, ebrietatem et reliqua, quia non mentitur sanctus Apostolus dicens: Neque ebriosi regnum Dei possidebunt . Proinde nemo se circumueniat. Quicunque ebriosus, pro ipsa ebrietate, si penitentiam non egerit et usque ad mortem suam in ipsa ebrietate manserit, in eternum peribit, et in perpetua flamma sine fine ardebit. Similiter metuendum est iuramentum, quia per Spiritum sanctum dictum est in sacra Scriptura: uir multum iurans implebitur iniquitate . Quia quicunque per iuramentum [Forte, periurium] fecerit, et  si uiuat corpore, tamen mortuus est in anima. Et quicunque in se uel unum de istis peccatis habere cognoscit, nisi penitentia ei subuenerit, regnum celorum habere non potest. Sed si uolumus ueram inuenire peccatorum nostrorum remissionem, donemus ueram confessionem ex toto corde cum lacrymis, quia lacryme penitentium apud Dominum pro baptismate deputantur, quia nulla tam grauis culpa est que per penitentiam deleri non possit. Proinde, dilectissimi, redimite animas uestras de pena inferni dum in hac uita uiuitis, quia post mortem nullus uos redimet, si de hoc seculo sine confessione et penitentia mortui fueritis. Agamus penitentiam, et eleemosynam erogemus pauperibus de iusto labore acquisitis, quia sicut aqua exstinguit ignem,  ita eleemosyna exstinguit peccatum . Diligamus Deum ex toto corde, et ex tota anima, et ex tota uirtute, et ex tota mente; deinde proximos sicut nosmetipsos diligamus, hoc est maximum et primum mandatum Christi. Et obseruate Dominicum diem, ut nullum seruile opus in eo faciatis, quia in eo Deus lucem condidit: in eo manna in eremo pluit; in eo Redemptor humani generis sponte pro salute nostra a mortuis resurrexit; in eo Spiritum sanctum super discipulos infudit. Tanta debet esse obseruantia ut, preter orationes et missarum solemnia, et ea que ad uescendum pertinent, nichil aliud faciat. Nam et si necessitas fuerit nauigandi siue itinerandi, licentia datur, ita duntaxat ut hac  occasione misse et orationes non pretermittantur. Et unusquisque, quacunque arte Deus illi donauerit unde semetipsum pascere uel uestire potest, de ipsa particula pro redemptione anime sue donet ad ecclesiam uel pauperibus decimam eius. Et illud certissime credite quod omnis homo, quamuis peccator sit, quamuis criminosus, qui mala ante perpetrauerat, et si eleemosynas fecerit, et in bona uoluntate mors illum inuenerit, nunquam descendet in infernum, sed ab angelis eleuatur in celis. Propterea festinare debemus iam emendare nostra peccata, ut quod antea male fecimus defleamus, et ulterius facere desinamus: quia non requiret Deus quales ab initio fuimus, sed quales circa finem nostrum inuenti fuerimus. Quod ipse ad suum regnum nos perducat,  cui est honor, gloria, uirtus et potestas, in secula seculorum. Amen.



HOMILIA LXuII. ITEM UNDE SUPRA.

Dilectissimi, oportet uobis enarrare quod per sacras Scripturas didicimus. Illud tamen scire et intelligere debetis, imprimis ut credatis in Deum Patrem omnipotentem, et in Iesum Christum Filium eius, et in Spiritum sanctum: in his tribus personis et nominibus credamus unum Deum Patrem omnipotentem, creatorem celi et terre, uisibilium omnium et inuisibilium, hoc est uerbum Dei quod predicamus. Quia si confiteamur in ore nostro Dominum Iesum, et corde nostro crediderimus, salui erimus. Unde et misericors Dominus nos per Iel  prophetam exhortatur conuertere de peccatis nostris, dicens: Conuertimini ad me in toto corde uestro, in ieiunio, et fletu, et planctu ; quia nolo mortem peccatorum, sed ut conuertantur et uiuant . Et iterum Dominus per prophetam ait: Nolite tardare conuerti de peccatis uestris, et ne differatis de die in diem , quia finis noster et mors non tardat. Hec enim sunt capitalia peccata de quibus nos conuertere debeamus, id est superbia, inuidia, homicidia, multiplex fornicatio, quod per omnia enarrare illicitum est: furta, rapina, falsa testimonia, periurium, detractio, cupiditas, uana gloria, iniusta lucra, ebrietates, comessationes, sacrilegium, quod est omnis cultura idolorum et demoniorum, id est, auguria, et qui immolant  ad petras, uel ad arbores, siue ad fontes, aut incantationes seu diuinationes faciunt, et reliqua. Hec sunt opera Satane, quibus abrenuntiant Christiani in baptismo. Hec opera diabolus in die mortis nostre in nobis requirit. Et si ille antiquus hostis in die exitus nostri inuenerit reos et inemendatos de supradictis operibus, tunc trahit nos secum nudos et flentes in infernum et in eternas penas, ubi sunt tenebre sine luce, ubi est ignis qui nunquam exstinguetur, ubi sunt uermes qui nunquam moriuntur: ubi aures nichil audiunt, nisi luctum et gemitum et stridores dentium; ubi esuriunt et sitiunt in eternum, qui hic per auaritiam illorum, esurientibus et sitientibus miseris, cibum et potum dare noluerunt:  ubi est omne malum et nullum bonum his qui se emendare noluerunt. Sed tamen de Domini misericordia nullus diffidat, quia ipse Dominus per Ezechielem prophetam ait: In quacunque die peccator conuersus fuerit ab iniustitia sua, omnes iniquitates eius in obliuione erunt coram me . Ideoque, dilectissimi, festinemus derelinquere omne malum, et emendemus nos, et faciamus omnem uoluntatem Domini. Imprimis teneamus fidem rectam, et diligamus Dominum toto corde, tota mente, tota uirtute; deinde proximos nostros tanquam nosmetipsos. Habeamus in nobis timorem Domini, humilitatem, caritatem, pacem cum omnibus, benignitatem, patientiam, modestiam, iustitiam, continentiam, misericordiam. Hec sunt opera misericordie:  esurientibus cibum dare, sitientibus potum, nudum uestire, infirmos et in carcere clausos uisitare et illis ministrare, hospites peregrinos et pauperes suscipere, iustitiam laudare, iniquitatem detestari, uiduas et orphanos adiuuare, eleemosynas in pauperes partiri, tribulatis auxiliari, mortuos sepelire, decimas de omnibus rebus reddere, semper orare, castitatem corporis et anime custodire, ieiunium amare, confessionem et penitentiam peccatorum semper agere, et indulgentiam omnibus peccantibus in se facere; et unusquisque quod sibi non uult, alii non faciat: hec facientibus regna preparantur eterna; et Saluator mundi, Dominus noster iehsu Christus, in die iudicii illis dicturus erit: uenite, benedicti Patris mei, percipite regnum quod uobis  paratum est ab origine mundi . Tunc fulgebunt iusti sicut sol in regno Patris eorum : ubi est lux sine tenebris, uita sine morte, ubi est letitia et gaudium sine fine, ubi iuuentus leta sine metu senectutis, ubi salus sine egritudine, ubi securitas sine timore, ubi regnum immutabile, ubi spiritalis scientia, et bona uoluntas, et exsultatio sempiterna, ubi sunt maiora et meliora bona quam lingua humana enarrare possit que preparauit Deus diligentibus se : quod nobis omnipotens Deus prestare dignetur, qui uiuit et regnat in secula seculorum. Amen.



HOMILIA LXuIII. IN uIGILIIS DEFUNCTORUM.

Admonet beatus Apostolus  ut de  dormientibus, hoc est mortuis karissimis nostris, non contristemur, sicut et ceteri qui spem non habent, spem scilicet resurrectionis et incorruptionis eterne. Nam ideo dormientes eos appellat Scriptura ueracissima, ut cum dormientes audimus euigilaturos, minime desperemus. Unde etiam cantatur in psalmo: Nunquid qui dormit non adiiciet ut resurgat?  Est ergo de mortuis eis qui diliguntur quedam tristitia quodammodo naturalis, mortem quippe horret non opinio, sed natura; nec mors homini accederet nisi ex pena quam precesserat culpa. Quapropter si animalia, que ita creata sunt ut suo quoque tempore moriantur, mortem fugiunt, diligunt uitam, quanto magis homo, qui sic  fuerat creatus ut, si uiuere sine peccato uoluisset, sine termino uiueret. Hinc itaque necesse est ut tristes simus quando nos moriendo deserunt quos amamus. Quia et si nouimus eos non in eternum relinquere nos mansuros, sed aliquantum precedere secuturos, tamen mors ipsa, quam natura refugit, cum occupat dilectum, contristat in nobis dilectionis affectum. Ideo non admonuit Apostolus ut non contristemur, sed non sicut ceteri qui spem non habent. Contristamur ergo nos in nostrorum mortibus, necessitate amittendi, sed cum spe recipiendi: inde angimur, hinc consolamur; inde infirmitas afficit, hinc fides reficit; inde dolet humana conditio, hinc sanat diuina promissio. Proinde pompa funeris, agmina exsequiarum sumptuosa, diligentie sepulture,  monumentorum opulenta constructio, uiuorum sunt qualiacunque solatia, non adiutoria mortuorum. Orationibus uero sancte Ecclesie, et sacrificio salutari, et eleemosynis, que pro illorum spiritibus erogantur, non est dubitandum mortuos adiuuari, ut cum eis misericordius agatur a Domino quam eorum peccata meruerunt. Hoc enim a patribus traditum uniuersa obseruat Ecclesia, ut pro eis qui in corporis et sanguinis Christi communione defuncti sunt, cum ad ipsum sacrificium loco suo commemorantur, oretur, ac pro illis quoque id offerri commemoretur. Cum uero eorum commendandorum causa opera misericordie celebrantur, quis eis dubitet suffragari pro quibus orationes Deo non inaniter allegantur? Non omnino ambigendum est  ista prodesse defunctis. sed talibus qui ita uixerunt ante mortem, ut possint eis hec utilia esse post mortem. Nam qui sine fide, que per dilectionem operatur, eiusque sacramentis de corporibus exierunt, frustra illis a suis huiuscemodi pietatis impenduntur officia: cuius dum hic essent pignore caruerunt, uel non suscipientes, uel in uacuum suscipientes Dei gratiam, et sibi non misericordiam thesaurizantes, sed iram. Non ergo mortuis noua merita comparantur, cum pro eis boni aliquid operantur sui, sed eorum precedentibus meritis consequentia ista redduntur. [a 1Kb] Non enim uictum est: nisi cum hic uiuerent, ut hec eos aliquid adiuuarent, cum hic uiuere destitissent. Et ideo istam finiens quisque uitam, nisi quod meruit in ipsa, non potest  habere post ipsam. Permittantur ergo pia corda charorum de suorum mortibus contristari dolore sanabili, et consolabiles lacrymas fundant conditione mortali: quas cito reprimat fidei gaudium, qua creduntur fideles, quando moriuntur, paululum a nobis abire et ad meliora transire. Consolemur eos etiam per fraterna obsequia, siue que funeribus exhibentur, siue que dolenter adhibentur, ne sit iusta querela dicentium: Sustinui simul qui contristaretur, et non fuit; et consolantes, et non inueni . Sit pro uiribus cura sepeliendi et sepulcra construendi, quia et hec in Scripturis sanctis inter bona opera deputata sunt. Nec solum in corporibus  patriarcharum, aliorumque sanctorum, et humanis cadaueribus quorumcunque iacentium; uerum etiam in ipsius Domini corpore predicati atque laudati sunt qui ista fecerunt. Impleant hec homines erga suos officia postremi muneris, et sui humani lenimenta meroris. uerum illi utique abluunt spiritus defunctorum, et oblationes, orationes, obsecrationes, multo pro eis obseruantius [et] abundantius impendunt, qui suos carne, non spiritu mortuos, non solum carnaliter, sed spiritaliter amant. Amen.



HOMILIA LXIX. DE CELEBRITATE DEFUNCTORUM ATQUE RESURRECTIONE MORTUORUM.

Quando celebramus dies fratrum defunctorum, in mente habere debemus et quid sperandum, et  quid timendum sit. Secundum hoc enim sperandum est, quia pretiosa in conspectu Domini mors sanctorum eius ; secundum hoc autem timendum est, quia mors peccatorum pessima : ideoque, propter spem, in memoria eterna erit iustus; propter timorem, ab auditu malo non timebit. Erit enim auditus quo nullus sit maior, quando dicitur sinistris: Ite in ignem eternum . Ab hoc auditu malo iustus non timebit, erunt enim ad dexteram, inter illos quibus dicetur: uenite, benedicti Patris mei, percipite regnum . In hac autem uita, qua mediante summa bona et ante summa mala ducitur, in medio bonorum malorumque mediorum, id est in neutra parte summorum, quia et bona quecunque hic fuerint  homini in comparatione bonorum eternorum nulla sunt, et mala quecunque in hac uita experitur homo, in comparatione ignis eterni nec comparanda sunt: in hac ergo medietate uite illud quod audiuimus nunc ex Euangelio tenere debemus: Qui credit, inquit, in me, licet moriatur, uiuit . Quid est, moriatur, uiuit? Licet moriatur corpore, uiuit spiritu. Deinde adiungit: Et qui uiuit et credit in me, non morietur in eternum . Certe licet moriatur: quomodo si non moriatur, sed licet moriatur ad tempus, non morietur in eternum? Sic ista soluitur questio, ut non sint inter se contraria uerba ueritatis, ut possint instruere affectu pietatis. Ergo, licet corpore morituri simus, uiuimus, si credimus. Est autem fides nostra maxime discreta ab omni  fide gentilium in resurrectione mortuorum. Hanc enim omnino illi non recipiunt, quia ubi recipiant non habent. A Domino enim preparatur uoluntas hominis, ut sit fidei receptaculum. Dicit Iudeis Dominus: Sermo meus non capit in uobis . Ergo in his capit in quibus inuenit quod capiat. In his enim inuenit quod capiat sermo qui capit, quod Deus pollicendo non decipit. Ille enim qui querit ouem perditam, et quam querat nouit, et ubi querat, et quomodo eius membra dispersa colligat, et in unam salutem redigat, et ita constituat ut eam ulterius non perdat. Consolemur ergo nos inuicem, et in his sermonibus nostris. Potest non dolere cor  humanum defuncto carissimo: melius tamen condolet et sanatur cor humanum, quam non dolendo sit inhumanum. Maria Domino coherebat, et mortuum fratrem dolebat: sed quid miraris quia Maria dolebat tunc, cum ipse etiam Dominus flebat. Mouere autem quemuis potest quomodo flebat mortuum, si continuo iubet uicturum: non mortuum flebat quem ipse suscitauit, sed mortem quam sibi homo peccando comparauit: si enim peccatum non precessisset, sine dubio mors secuta non fuisset. Secuta est ergo mors etiam corporis, quam precessit mors anime. Mors anime precessit differendo, et mors corporis secuta est, deserente anima: deseruit uolens, et coacta est nolens deserere. Tanquam illi diceretur: Recessisti ab eo quem diligere debuisti,  recede ab eo quem dilexisti. Quis enim uult mori? Prorsus nemo, et ita nemo, ut beato Petro diceretur: Alter te cinget, et feret quo tu non uis. Si ergo nulla esset mortis amaritudo, non esset magna martyrum fortitudo. Ita et Apostolus: De dormientibus, inquit, nolo uos ignorare, fratres, ut non contristemini, sicut et gentes, que spem non habent; non tantum ait, ut non contristemini, sed ut non sic contristemini, quemadmodum gentes, que spem non habent. Necesse est enim ut contristemini, sed ubi contristaris? Ubi corpus quod uiuit ex anima fit exanime, discedente anima; qui ambulabat, iacet; loquebatur, tacet; oculi lucem non capiunt, aures nulla uoce patescunt, omnia membrorum officia conquieuerunt. Non est qui moueat gressus ad ambulandum,  manus ad operandum, sensus ad percipiendum. Nonne ista est domus, quam nescio quis inuisibilis habitator ornabat? Discessit qui non uidetur, remansit quod cum dolore uidebatur: ista est causa tristitie. Si hec est causa tristitie, huius tristitie que consolatio? Quia ipse Dominus in iussu, et in uoce archangeli, et in tuba, descendet de celo, et mortui in Christo resurgent primi; deinde nos uiuentes, qui reliqui sumus, simul cum illis rapiemur in nubibus, obuiam Christo in era, et ita semper cum Domino erimus. Pereat contristatio, ubi tanta est consolatio; detergatur luctus ex animo; fides expellat dolorem: in tanta spe, non decet esse triste templum Dei: ibi habitat bonus consolator, ibi qui non fallit promissor. Scio ut mortuum diu plangamus,  quoniam mors amara est. Per illam transiuit et Dominus. Sufficiant hec pauca caritati uestre. Consoletur abundantius, qui non migrat de corde uestro, sed ita dignatur habitare, ut nos dignetur etiam in fine inuitare. Amen.



HOMILIA LXX. REuERSIO SANCTAE ATQUE GLORIOSISSIMAE CRUCIS DOMINI NOSTRI IESU CHRISTI.

Tempore illo postquam, Constantino Augusto contra Maxentium tyrannum properante ad bellum, signum sancte crucis celitus fuisset ostensum, et ipso feliciter obtinente triumphum, ab Helena iam dicti principis matre sancta crux fuisset inuenta, atque per sanitatem egroti et resuscitationem mortui fuisset  euidenter indicio uirtutis declarata, regina, uoti compos effecta, ita salutare lignum fecit secare per medium, ut et crucem Constantinopoli deferret ad filium, et crucem Hierosolymis thecis argenteis conditam reseruaret; in loco  usa sapiente consilio, scilicet ut ubi fuerat membris Dominicis aptata supplicio, ibidem glorifica ueneraretur a populo. Multorum itaque temporum labente curriculo, cum, exigente mole peccatorum hominum, flagellari permitteret Dominus populum Christianum per seuitiam paganorum, Chosre quidam profanus et impius regnum est adeptus Persarum, qui in tantam prorumpere est ausus proteruiam, ut ab incolis uicinarum gentium, quos impetu uastans barbarico suo nefando subiugaret dominio, coli se iuberet ut Deum, ut  uocaret se regem regum, et dominum dominantium. Nec hoc solum ei abundauit ad sue damnationis interitum, uerum etiam Syriam et Palestinam cum subiugasset et Aegyptum, regna que extra et infra limitanea glomerabantur per circulum suo crudelissimo subiugaret dominatui. Hierosolymam aduenit, ac ecclesias Christi subuertit, totamque finitimam regionem uastauit, incendit atque predauit. Ad sepulcrum ergo Domini cum uoluisset accedere, territus rediit; sed tamen ligni salutaris partem, quam religiosa regina ibi in testimonium uirtutis reliquerat, asportauit. Fecerat namque sibi turrem argenteam, in qua interlucentibus gemmis thronum exstruxerat aureum, ubi solis quadrigam et lumen uel stellarum imagines collocauerat, atque per occultas fistulas  aque meatus adduxerat, et quasi deus pluuiam desuper uideretur infundi, et dum subterraneo specu equis in circuitu trahentibus, circumacta turris fabrica mouere uidebatur, quasi quodammodo rugitum tonitrui iuxta possibilitatem artificis mentiebatur. In hoc itaque loco sedem sibi parauerat, atque iuxta ea, quasi collega Deo, crucem Dominicam posuerat. Filio suo regno tradito, ipse in fanum huiuscemodi residebat. Illo itaque tempore Gracchus arcem tenebat imperii, uir armis strenuus, lingua eruditus, corpore decorus, et quamuis seculari actui deditus, totus tamen erat fide catholicus; et ergo Dei cultoribus supplex, beneuolus ac deuotus. Pergens igitur filius Chosre contra Gracchum, iuxta Danubium magnum fluuium consedit exercitus. Tandem inspirante  clementia Saluatoris, utrisque principibus placuit ut ipsi singuli in medio ponte fluminis dimicaturi confligerent, et cui sors uictoriam contulisset, ipse sine damno uictorque exercitus imperium usurparet. Decretum etiam cum iuramento processit ut si aliquis ex eorum populo principi suo uenire in auxilium presumpsisset, cruribus excisis et brachiis, in flumen mergeretur. Cumque utrique populo hec pactio placuisset, inuicem ut dictum est dimicantes, adeoque in pontis medio sunt congressi. Tandem pulsatus Dominus lacrymis Christianorum, per uirtutem sancte crucis, cui se die eodem memoratus princeps attentius commendauerat, fideli suo Graccho Christus concessit de hoste triumphum; tanteque  mentis mutatio Chosre inuasit exercitum, ut non solum predictam pactionem nequaquam uellent transcendere, sed etiam uoluntarie, cum omni sua familia atque prole Graccho se subderent tam potestate quam fide. Quos ille benigniter suscipiens in hoc illis clementiam prestitit, ut omnes ad baptismum conuolarent: quod ita se facturos esse omnes pariter spoponderunt. Ipse autem Christianissimus princeps cum suo tantum exercitu regna que Chosre tenuerat circumquaque perlustrans, ad sedem ipsius uenit. Cum paucis ad eum ascendit, sedentemque eum in throno aureo reperit. Nullus namque ex eius exercitu fuerat, qui ei excidium belli aliquatenus nuntiasset, quia propter sue crudelitatis superbiam eum omnes exosum habebant; nec immerito, quippe  qui manifeste Deo erat contrarius, quomodo a creatura Dei esse potuisset amatus? Cumque tremefactus salutationis uerba proferret Graccho, ille respondit: Si uis salutem habere, pro eo quod lignum sancte crucis, quamuis indignus, honorifice iuxta modulum tuum tractasti, si credere Domino Iesu Christo uolueris, et seruum te illius esse promiseris cuius ego sum famulus, in ueritate confessus fueris, regnum tibi Persarum tantum cum patrimonio et uitam, acceptis a te pacis obsidibus, dabo; sin autem aliud egeris, mox meo gladio interibis. Cumque ille nequaquam acquiesceret, Gracchus extracto gladio caput illius amputauit. Tamen sepeliri eum iussit, quia rex fuerat, filium autem eius baptizari iussit, ipseque eum de sacro fonte suscepit; erat enim  decem annorum. Descriptiones etiam regni Persarum sub eius nomine fecit, totumque argentum turris illius in predam sui exercitus deputauit, aurum uero uel gemmas in uasis uel utensilibus ad restaurationem ecclesiarum, quas tyrannus destruxerat, reseruauit. Suscipiens igitur gloriosissimum lignum crucis, quod impius asportauerat, Hierosolymam detulit; gaudentes omnes populi cum ramis palmarum, cereis et lampadibus uel diuerso glorie apparatu, cum hymnis et canticis obuiam alii pergunt, atque alii subsequuntur. Cumque imperator de monte Oliueti descendisset per eam portam quam Dominus intrauerat quando ad passionem uenerat, ipse regio [diademate] et ornamentis imperialibus decoratus, sedens uoluisset intrare, repente lapides  porte descendentes, clauserunt se inuicem, et factus est paries unus. Cumque mirarentur attoniti, nimio terrore constricti, respicientes in altum, uiderunt signum sancte crucis in celo, flammeo fulgore resplendere. Angelus enim Domini aspiciens illud in manibus, stetit super portam et ait: Quando rex  celorum Dominus totius mundi passionis sacramenta per hoc aditum completurus introiit non se purpuratum, nec diademate nitentem exhibuit, aut equi potentis uehiculum requisiuit, sed humilis aselli terga insidens, cultoribus suis humilitatis exempla reliquit. Tunc imperator gaudens in Domino de uisu angelico, depositisque imperii insignibus, discalceatus, protinus, lintea tantum zona precinctus, crucem Domini manu suscipiens, perfusus facie lacrymis, ad celum oculum erigens properabat, ad portam usque progrediens. Mox illo humiliter propinquante, duritia lapidum celeste persensit imperium, statimque porta se subrigens liberum intrantibus patefecit ingressum. Odorque suauissimus qui, uolitante diuinitus aura de Persarum prouincia, per longa terrarum  spatia Hierosolymis fuerat illapsus momento eodem quo de fano Chosre sancta crux fuerat Graccho baiulante egressa, tunc rediit, omniumque pectora gratanter infudit. uincebat enim aromata omnia terebinthi natura uel balsami atque myrrhe. Confestim igitur popularis gaudii fauor in alto sublatus Dei laudabat potentiam; sicque gloriosus Augustus erumpens in laudibus ait: O crux, admirabile signum, in qua Dominus noster iehsu Christus Dei Filius suspensus, pro nostrorum pondere criminum mortis damnauit [portauit?] supplicium, et sanguis eius adorandus, thronis et angelis, niueis candoribus radiante turba uirtutis, effusus est in pretio nostre salutis! O crux splendidior astris, mundo celebris, hominibus multum amabilis, sanctior uniuersis! que sola digna  fuisti portare talentum mundi; dulce lignum, dulces clauos, dulce pondus sustinuit. Salua presentem cateruam, in tuis hodie laudibus congregatam, et tuo uexillo signatam. Hec cum dixisset, pretiosissimam partem ligni, quam secum detulerat, loco suo restituit. Tunc renouante Domino antiqua miracula, die eodem mortuus unus recepit propriam uitam; paralytici quatuor adepti sunt sanitatem amissam; leprosi decem cutem receperunt mundam; quindecim quoque ceci luci sunt restituti; plurimi quoque a demonibus erepti, multique a uariis sunt infirmitatibus liberati. Tunc imperator, oratione peracta, offerens multa donaria, ecclesias reparare fecit suis sumptibus, reddens priuilegia auctoritate prolata, restituens captiuos in propria, dans opportuna presidia; Constantinopolim  rediit, fretus diuina perseuerantia. In sancte crucis signaculo, miraculorum plurima incrementa, donante Domino nostro Iesu Christo, cui est honor et gloria, cum Patre et Spiritu Sancto omnipotente, per omnia secula seculorum. Amen.



II. HOMILIAE IN EuANGELIA ET EPISTOLAS.



PRAEFATIO. AD LOTHARIUM AUGUSTUM.


Amantissimo imperatori LOTHARIO Augusto salus, uictoria et uita perpetua.

Cognoscat almitas uestra, mi domine, quod sicut primam partem homiliarum in lectiones euangelicas atque apostolicas mihi scribere iussistis, quam etiam a Natali Domini incipiens, usque in uigilias Pasche perduxi, et uobis peractam transmisi, ita a Pascha usque ad quintam decimam Dominicam post Pentecosten, secundam partem pertraxi, ut haberetis quod in presentia uestra tempore ueris et estatis, si uobis ita placeret, horis competentibus legeretur. Tertiam uero partem a termino supra notato usque ad finem anni perducere, si Deus ita uoluerit, cogito atque  decerno, et uobis eam similiter, cum perfecta fuerit, transmittere dispono, ubi etiam prope terminum ipsius operis de sanctorum festiuitatibus, nec non et de aliis celebritatibus, que de diuersis causis obseruande a patribus statute sunt, sermones conscripti tenentur. Ad extremum uero lectiones que in defunctorum uigiliis leguntur iuxta quod postulastis posite sunt. Fiat Domini uoluntas ut tam ad uestram quam ad uestrorum utilitatem proficuum sit. Ego enim, quantum potui, feci; uos autem quod mihi impossibilitas denegauit per uestram sanam prudentiam et bonum studium adimpleri non dubito. Confido ergo quod sic mihi consolatio non minima conferatur, et uobis pro perfecto opere eterna merces a bonorum omnium largitore in celis preparetur.



HOMILIA PRIMA. IN uIGILIA PASCHAE SABBATO SANCTO Lectio Epistole beati Pauli apostoli ad Colossenses.


Fratres, si consurrexistis cum Christo, que sursum sunt querite, ubi Christus est ad dexteram Dei sedens; que sursum sunt sapite, non que super terram, etc.

Domini nostri Iesu Christi honorabilem solemnitatem sua fauente clementia, fratres karissimi, fideliter ueneremur, pietatemque eius ineffabilem admiremur, qui non solum nostre redemptionis causa humanam carnem suscepit, uerum etiam diuersa penarum genera pro nostra salute subire dignatus est, ut licet post multum inertie et pigritie nostre  somnum non inuiti, sed uoluntarii, sancte et Christiane religionis dulcedine prouocante, in sanctissime solemnitatis conuentu expergefacti, libenter et deuote cum omni sollicitudine resurgamus, secundum illud quod Apostolus ait in presenti lectione: Si consurrexistis cum Christo, que sursum sunt querite,  ubi Christus est ad dexteram Dei sedens; que sursum sunt sapite, non que super terram. Ac si dicatur nos qui ad imaginem sancte Trinitatis conditi sumus, trina subuersione baptizati per inuocationem eiusdem sancte Trinitatis ad eamdem renouamur imaginem, et qui trino peccato maxime decidimus in mortem, id est, in cogitatione iniqua, in delectatione carnis cum consensu operum malorum, tertio eleuati de fonte, remissione omnium peccatorum percepta per Christi gratiam, sicut ipse tertia die resurrexit, nos resurgamus ad uitam. Nos uero si consurgere cupimus cum Christo, prius moriamur mundo et concupiscentiis carnalibus, et deponamus ueterem hominem, id est, malam uoluntatem, uel usum prauum et delectationes pessimas; induamus nos benignitate  ut proximis nostris cum omni deuotione bona faciamus, et post Dei dilectionem nichil amori proximi preponamus, sed ut nosipsos illos diligamus. Sequitur: Que sursum sunt sapite, non que super terram, tantum ea que celestia sunt, non que terrestria, querentes. Terre mori, uiuere autem Domino, celestem sectari sapientiam, non terrenam; nam subditur:

Mortui enim estis et uita nostra abscondita est cum Christo in Deo, quia filii Dei sumus. Unde sequitur: Cum enim Christus apparuerit uita nostra, tunc et uos apparebitis cum ipso in gloria. Nondum enim apparet quid et quales futuri sumus ad iudicium; cum enim Christus ad iudicandos uiuos et mortuos apparuerit, tunc et nos simul cum ipso apparebimus, in gloria  resurrecturi. Nobis enim et pro nobis Christus nascitur, patitur et resurrexit, ut nos in uita per ipsum renascamur in tribulationibus, et cum eo in uirtutibus resurgamus. Omnia enim per ipsum in hac nocte restaurata sunt: in hac quippe nocte quasi primitie ipse resurrexit, ut nos omnes postea resurgamus; in hac ergo nocte captiuitas nostra soluitur, uita in Adam amissa restauratur, in hac nocte protoplastus Adam a peregrinatione redit ad patriam paradisi; in hac enim nocte Dominice resurrectionis paradisus omnibus patet, nulli clauditur nisi a seipso, nulli aperitur nisi a Christo; et ideo cum omni sollicitudine caueamus ne propter opera diaboli, que pertrahunt ad interitum, apertum nobis iter regni celestis nos ipsi claudamus, sed potius per opera  iustitie et misericordie planum nobis iter faciamus ad regnum celorum. Ergo humilitate nostra humilitatem pro nobis Domini nostri in memoriam reuocemus, humiliter in ista uigilemus, humiliter ad eum oremus qui nobis gloria sui nominis illuminauit hanc noctem, cui dicimus: Deus meus, illumina tenebras  nostras, illumque rogemus ut prebeat lucem cordibus nostris, ut quemadmodum gaudentibus oculis istum splendorem luminum cernimus, ita huius noctis preclaram gloriam illuminata mente uideamus ipsumque precemur ut exaudiat nos uigilantes in solemnitate sua qui dormiuit pro salute nostra. uigilemus ergo et oremus forinsecus, et intrinsecus hanc uigiliam celebremus. Deus nobis loquitur in lectionibus suis, Domino loquamur in precibus nostris. Si eloquia eius obedienter audiamus, in nobis habitat quem rogemus, cui est honor et gloria in secula seculorum. Amen.



HOMILIA II. ITEM IN SABBATO SANCTO. Lectio sancti Euangelii secundum Mattheum.

 In illo tempore, uespere sabbati que lucescit in prima sabbati, uenit Maria Magdalene et altera Maria uidere sepulcrum, etc.

Querendum est nobis cur noctem Dominice resurrectionis euangelista describens ait: uespere autem sabbati que lucescit in prima sabbati, cum consuetus ordo temporum habeat uesperam magis tenebrescere in noctem quam in diem lucescere. Sed mystice loquens euangelista quantum dignitatis hec sacratissima nox de gloria euicte mortis acceperit, insinuare studuit dum eius exordium quo deuote Christo femine in obsequium illius uigilare ceperint, insequentem iam diem lucescere perhibuit. Nam Dominus auctor et ordinator temporum, qui in ultima noctis huius parte surrexit, totam eam nimirum resurrectionis  lucem festiuam reddidit et coruscam: siquidem ab exordio mundane creationis usque huc ita temporum cursus distinguebatur ut dies noctem precederet iuxta ordinem uidelicet prime conditionis, hac autem nocte per mysterium resurrectionis Domini temporum ordo mutatus est. Nam quia nocte resurrexit a mortuis, die uero sequente eiusdem resurrectionis effectum discipulis ostendit, ac participato cum eis conuiuio ueritatem uirtutis sue mirantibus simul et gaudentibus astruxit, rectissime nox illa sequentis diei coniuncta est luci, ac sic temporum ordo statutus ut dies noctem sequatur. Et quidem aptissime quondam diem sequebatur nox, quia homo a luce paradisi peccando lapsus, in huius seculi tenebras erumnasque decidit. Aptissime nunc  dies sequitur noctem quando per fidem resurrectionis a peccati tenebris et umbra mortis ad lucem uite Christo largiente reducimur. Quapropter necesse est, fratres benigni, ut quia noctem hanc precipuam gratia Dominice resurrectionis illustratam cognouimus, ipsi quoque curemus sollicite ut nequaquam eius particula nostro in corde tenebrescat, sed tota lucescat in diem. Et nunc uidelicet nobis uigilias digna deuotione laudis agentibus, completis quoque uigiliis, sobria ac pura conscientia Dominici diei paschalia festa celebremus.

uenit, inquit, Maria Magdalene et altera Maria uidere sepulcrum. Due unius nominis eiusdemque amoris ac deuotionis femine, que Dominicum uenerunt  inuisere sepulcrum, duas fidelium plebes Iudaicam scilicet et gentilem designant, que uno atque indissimili studio passionem resurrectionemque sui Redemptoris quacunque eius Ecclesia per orbem diffusa est celebrare desiderant. Quod autem terre motus resurgente Domino de sepulcro, sicut etiam moriente in cruce factus est magnus, significat terrena prius corda et celesti spe deiecta per fidem passionis ac resurrectionis eius concutienda ad penitentiam ac saluberrima pauore permota ad uitam sublimandam perpetuam. Quod angelus aduenit, obsequium sue seruitutis quod Domino debuit exsoluit; quia enim Christus Deus et homo est, interdicta humanitatis eius semper angelorum ministeria Deo debita non desunt, sicut inquisita sancti Euangelii  copiosissime probat historia. Reuoluit autem lapidem, non ut egressuro Domino ianuam pandat, sed egressus eius iam facti hominibus prestet indicium. Qui enim mortalis adhuc clauso uirginis utero potuit nascendo mundum ingredi ipse absque ulla dubietate iam factus immortalis clauso licet sepulcro potuit resurgendo exire de mundo. Nec pretereundum quare testis Dominice resurrectionis angelus sedens apparuerit, cum is qui natiuitatis eius mundo gaudium euangelizabat, iuxta pastores stetisse legatur: stare quippe pugnantis est, sedere regnantis. Et recte stans apparuit angelus qui aduentum Domini in mundo predicabat, ut etiam stando signaret quia is quem predicabat ad debellandum mundi principem ueniret. Recte preco resurrectionis eius sedisse  memoratur, ut etiam sedendo figuraret, superato mortis auctore, sedem regni iam conscendisse perpetui, de qua ipse Paulo post discipulis apparens, ait: Data est mihi omnis potestas in celo et in terra. Et euangelista Marcus: Et Dominus quidem, inquit, iehsu, postquam locutus est eis assumptus est in celum et sedet a dextris Domini. Sedebat autem super lapidem reuolutum quo ostium monumenti claudebatur, ut claustra inferorum sua illum uirtute deiecisse ac superasse doceret, quatenus omnes quos ibi suos inuenisset, ad paradisi lucem requiemque subleuaret, iuxta illud propheticum: Tu quoque in sanguine testamenti tui eduxisti uinctos de lacu in quo non est aqua.

Erat aspectus eius sicut fulgur, et uestimenta  eius sicut nix: ut ipso quoque habitu ac uultu significaret, quia is cuius gloriam resurrectionis nuntiabat, et terribilis ad damnandum reprobos, et benignus esset ac blandus ad consolandum electos. In fulgure enim terror timoris, in niue autem blandimentum candoris exprimitur; in cuius indicium diuine discretionis ipse quoque angelus apparet, et custodes sepulcri impios timore perterret, ac mortuorum instar terre prosternit, et uisitatrices eiusdem sepulcri piissimas benigna consolatione refouet ac ne paueant confortat. Insuper etiam familiari affatu prior ipse quia sciret Iesum querere dicit, et quia iam surrexit addit, mox etiam ipsas honorifico ac letissimo subditas ministerio gaudium resurrectionis  eius euangelizare precepit. Et quam felicis femine que angelico docte oraculo triumphum resurrectionis mundo annuntiare meruerunt, ac mortuis quod Eua serpentino seducta affatu contraxit imperium predicare dirutum! Quanto feliciores anime uirorum pariter et feminarum, quotquot in die iudicii percussis pauore ac digna ultione reprobis, ipse celesti gratia adiute triumphare de morte et gaudium beate resurrectionis intrare meruerint! Currentibus autem eis euangelizare discipulis occurrit iehsu easque salutat, ostendens se omnibus iter uirtutum inchoantibus, ut ad salutem perpetuam peruenire queant, adiuuando occurrere.

Ille autem accesserunt, et tenuerunt pedes eius. uideamus, fratres, in Domimo resurgente a mortuis  ueritatem nostre carnis, uideamus gloriam noue incorruptionis. Superius quippe lectum est quia clauso surrexit monumento; nunc autem legitur quod mulieres tenuerunt pedes eius et adorauerunt eum. Surrexit enim clauso ostio monumenti et exiit, ut immortale iam factum doceret esse corpus, quod in monumento clausum fuerat mortuum. Tenendas mulieribus prebuit plantas, ut ueram se habere carnem que mortalibus tangi posset intimaret.

Ite, inquit, nuntiate fratribus meis ut eant in Galileam, ibi me uidebunt. O mira pietas Saluatoris, mira benignitas! Quos ante passionem discipulos et aliquando etiam seruos uocare consueuerat, hos post resurrectionem fratres appellat, ut et eiusdem se humanitatis quam et habuerat habitum resurgendo  resumpsisse monstraret, et illos quoque ad promerendam spectandamque in sua carne coronam immortalitatis, qua ipse iam preeminebat, erigeret. Sane quod se in Galilea uidendum a discipulis predixit, et sicut sequentia sancti Euangelii declarant, exhibuit, etiam in hoc mystice et uirtutem sue resurrectionis et nostre profectum uite spiritalis insinuat. Galilea quippe transmigratio facta interpretatur; et bene in Galilea uidetur a discipulis qui iam de morte ad uitam, de corruptione ad incorruptionem, de pena transmigrauerat ad gloriam, ut uictoriam resurrectionis non solum ostensione corporis et exhortatione sermonis, sed nomine quoque loci in quo appareret, et loqueretur eis commendaret. Sed et nosipsi gaudio resurrectionis  eius ita solum tunc frui ualemus, si nunc de corruptela uitiorum ad uirtutum opera transmigrare satagimus. Unde curandum summopere, fratres mei, ut quia resurrectionis Domini et Saluatoris nostri tempus agnouimus quia eius solemnia celebramus continuis bonorum operum profectibus, ad contemplandam eius celsitudinem transmigremus. Quia nostre resurrectionis tempus ignoramus, quod tamen futurum nullo modo ambigimus, et omni quidem et in hac precipue nocte pro eius exspectatione uigilias agamus, obsecremus misericordiam illius qui susceptam pro nobis humiliter mortem mox sublimiter superauit, ut nostre nos tempore resurrectionis de morte ad uitam transmigrare concedat. Rogemus  eum qui Pascha nostrum immolatus est Christus, ut inchoata paschalis gaudii solemnia nos digne peragere et per hec contingere ad gaudia faciat sempiterna, prestante ipso Domino nostro Iesu Christo, qui cum Deo Patre et Spiritu sancto uiuit et regnat in secula seculorum. Amen.



HOMILIA III. IN DIE SANCTAE PASCHAE. Lectio Epistole Pauli apostoli ad Corinthios.

Fratres, expurgate uetus fermentum, ut sitis noua conspersio, sicut estis azymi. Etenim pascha nostrum immolatus est Christus.

Resurrectio Domini nostri Iesu Christi, fratres karissimi, fidem nostram roborat cum facta creditur, memoriamque eius renouat cum solemniter  celebratur. Denique cum ante annos plurimos Christus resurrexerit, non absurde dicimus quando anniuersario reditu ista solemnitas presentatur. Hodie Dominus resurrexit. Quod ergo annis omnibus iteratur cum omni deuotione agere debemus, et quod semel factum est, fide necesse est ut teneamus. Illud factum est ut redimeremur, hoc institutum est ne obliuisceremur. Nam qui istum diem digne cupit celebrare, meminere debet quod apostolus Paulus ait in presenti lectione: Expurgate uetus fermentum, ut sitis noua conspersio sicut estis azymi. Excludendum ergo omne fermentum peccati de cordibus nostris est ut pura mente et recta conscientia tanquam panes azymi efficiamur, ut recte Pascha Domini celebrare possimus. uerum si fermentum peccati et  malitie in corde tenemus, non meremur Pascha Domini celebrare, et ideo Apostolus ait: Expurgate uetus fermentum, ut sitis noua conspersio, sicut azymi estis. Azymi sumus, si alieni sumus ab omni conscriptione peccati. Modicum enim fermentum, ut Apostolus ait, totam massam corrumpit; et ideo expurgare et abiicere debemus a nobis omne fermentum peccati ut frui tante Pasche solemnitatis mereamur. Quia participes ergo nos facere sancte Pasche Dominus uoluit, oremus ut sacramenta eius digne sumamus, ut iure benedictionem Domini consequi mereamur. Hec est, karissimi, dies Dominice resurrectionis et nostre initium redemptionis. Hec est, inquam, dies quam fecit Dominus. Exsultemus in ea, hanc omnes uoce consona, leto spiritu,  corde contrito celebremus, et agamus spiritalem in psalmis et hymnis letitiam in memoriam passionis et resurrectionis Christi in spe future uite. Ecce ista die, quando audiuimus Alleluia, quodammodo letatur spiritus noster, et iucunditate totus perfunditur: Alleluia namque laus in excelsis Domino dicitur. Quia nobis conuenit ut deuota mente omni tempore, die tamen isto precipue laudem in excelsis Domino decantemus, id est, non solum ore, sed etiam opere perfecte Dominum nostrum uoce et corde in laudibus exsultare studeamus, ut nos in celesti uita per illum exsultare mereamur, qui cum Deo et Spiritu sancto uiuit et regnat unus Deus per immortalia secula seculorum. Amen.



HOMILIA Iu. ITEM IN DIE SANCTAE PASCHAE. Lectio sancti Euangelii secundum Marcum.


Maria Magdalene et Maria Iacobi, et Salome emerunt aromata ut uenientes ungerent Iesum

Audistis, fratres karissimi, quod sancte mulieres que Dominum fuerant secute cum aromatibus, ad monumentum uenerunt, et eum quem uiuentem dilexerant et iam mortuo humanitatis obsequuntur. Sed res gesta aliquid in sancta Ecclesia signat gerendum; sic quippe necesse est ut audiamus que facta sunt, quatenus cogitemus etiam que nobis sunt ex eorum imitatione facienda; et nos ergo in eo qui est mortuus credentes, si odore uirtutum referti cum opinione bonorum operum  Dominum querimus, ad monumentum profecto illius cum aromatibus uenimus. Ille autem mulieres angelos uident que cum aromatibus uenerunt, quia uidelicet ille mentes supernos ciues aspiciunt, que cum uirtutum odoribus ad Dominum per sancta desideria proficiscuntur. Notandum uero nobis est, quidnam sit quod in dextris sedere angelus cernitur. Quid namque per sinistram nisi uita presens? Quid uero per dextram nisi perpetua uita signatur? Unde scriptum est: Leua eius sub capite meo, et dextera illius amplexabitur me. Quia igitur Redemptor noster iam presentis uite corruptionem transierat, qui nuntiare perennem eius uitam uenerat, in dextra sedebat; qui stola candida coopertus apparuit, quia festiuitatis nostre gaudia nuntiauit;  candor etenim uestis splendorem nostre denuntiat solemnitatis. Nostre dicamus, an sue? Sed ut fateamur uerius, et sue dicamus et nostre. Illa quippe Redemptoris nostri resurrectio, et nostra festiuitas fuit, quia nos ad immortalitatem reduxit, et angelorum festiuitas exstitit, quia nos reuocando ad celestia eorum numerum impleuit. In sua ergo ac nostra festiuitate angelus in albis uestibus apparuit, quia dum nos per resurrectionem Dominicam ad superna reducimus, celestis patrie damna reparantur. Sed quid uenientes feminas affatur audiamus.

Nolite expauescere. Ac si aperte dicat: Paueant illi qui non amant aduentum supernorum ciuium; pertimescant qui carnalibus desideriis pressi ad eorum  se societatem pertingere posse desperant. uos autem cur pertimescitis qui uestros conciues uidetis? Unde et Mattheus angelum apparuisse describens, ait:

Erat aspectus eius sicut fulgur, et uestimenta eius candida sicut nix. In fulgure etenim terror timoris est, in niue autem blandimentum candoris. Quia uero omnipotens Deus, et terribilis est peccatoribus et blandus iustis, recte testis resurrectionis eius angelus et in fulgure uultus et in candore habitus demonstratur, ut de ipsa sua specie et terreret reprobos et mulceret pios. Unde recte quoque populum per desertum gradientem columna ignis in nocte et columna nubis preibat in die. In igne  etenim terror est, in nube autem uisionis lene blandimentum. Dies uero iusti, et nox accipitur uita peccatoris; unde et conuersis peccatoribus Paulus dicit: Fuistis aliquando tenebre, nunc autem lux in Domino. In die ergo per nubem columna monstrata est, et in nocte per ignem, qui omnipotens Deus et blandus iustis et terribilis apparebit iniustis: istos in iudicio ueniens per lenitatis mansuetudinem demulcet, illos uero per iustitie districtionem terret. Sed iam quid angelus subiungat audiamus.

Iesum queritis Nazarenum. iehsu Latino eloquio salutaris, id est Saluator interpretatur. At uero multi tunc iehsu dici poterant, non tamen substantialiter sed nuncupatiue; ideo et locus subiungitur, ut de quo Iesu dictum sit manifestetur, Nazarenum. Et  causam protinus subdit, crucifixum; atque addidit:

Surrexit non est hic. Non est hic dicitur per presentiam carnis, qui tamen nusquam deerat per presentiam maiestatis.

Sed ite, dicite discipulis eius et Petro quia precedet uos in Galileam. Querendum nobis est cur nominatis discipulis Petrus designetur ex nomine? Sed si hunc angelus nominatim non exprimeret, qui magistrum negauerat uenire inter discipulos non auderet. uocatur ergo ex nomine ne desperaret ex negatione. Qua in re considerandum nobis est cur omnipotens Deus eum quem cuncte Ecclesie preferre disposuerat, ancille uocem pertimescere et seipsum negare permiserit. Quod nimirum magne actum pietatis  dispensatione cognoscimus, ut is qui futurus erat pastor Ecclesie in sua culpa disceret qualiter aliis misereri debuisset. Prius itaque eum ostendit sibi, et tunc preposuit ceteris, ut ex sua infirmitate cognosceret quam misericorditer aliena infirma toleraret. Bene autem de Redemptore nostro dicitur:

Precedet uos in Galileam, ibi eum uidebitis sicut dixit uobis. Galileam namque transmigratio facta interpretatur; iam quippe Redemptor noster a passione ad resurrectionem, a morte ad uitam, a pena ad gloriam, a corruptione ad incorruptionem transmigrarat, et prius post resurrectionem in Galilea a discipulis uidetur, quia resurrectionis eius gloriam post leti uidebimus, si modo a uitiis ad uirtutum celsitudinem transmigramus. Qui ergo in sepulcro  nuntiatur, in transmigratione ostenditur, quia is qui in mortificatione carnis agnoscitur, in transmigratione mentis uidetur. Transmigremus ad uirtutes a uitiis, ut Redemptorem nostrum in Galilea uidere mereamur. Adiuuet omnipotens Deus ad uitam desiderium nostrum, qui pro nobis in morte dedit unicum filium suum per eumdem Iesum Christum Dominum nostrum, qui cum eo uiuit et regnat Deus in unitate Spiritus sancti Deus per omnia secula seculorum. Amen.



HOMILIA u. FERIA II. Lectio Actuum apostolorum.

In diebus illis stans Petrus in medio plebis dixit:  uiri fratres, uos scitis quod factum est uerbum per uniuersam Iudeam, incipiens a Galilea, post baptismum quod predicauit Ioannes, Iesum a Nazareth, etc.

Breuiter omnia que in Symbolo continentur complexus est apostolus Petrus in lectione presenti quam audistis, fratres karissimi, quod iehsu sit Christus, quod omnium sit Dominus. Stans enim in medio plebis dixit: uiri fratres, uos scitis quod factum est uerbum per uniuersam Iudeam, incipiens enim a Galilea, post baptismum quod predicauit Ioannes, Iesum a Nazareth. Totum hic pariter demonstratur, quod mundum Deo reconciliare missus sit Christus, quod Ioannis uoce est preco natus, quod Spiritu sancto perunctus, quod Deo inhabitante  per miracula declaratus, quod crucifixus et a mortuis suscitatus suisque manifestatus, quod iudex sit omnium in fine uenturus, quodque etiam per Ecclesiam suam per fidem totum sit orbem illuminaturus. Deinde subiungitur:

Quomodo unxit eum Deus Spiritu sancto et uirtute. Unctus est ergo iehsu non oleo uisibili, sed dono gratie spiritalis, que omnia pleniter continebat; quod uisibili significatur unguento quo baptizatos ungit Ecclesie, dum per impositionem manus episcopi Spiritus septiformis inuocatur; in qua similitudine super eum baptizatum Spiritus sanctus in specie columbe descendit. Tunc Ecclesiam suam prefigurare dignatus est, in qua precipue baptizati accipiunt Spiritum sanctum; tunc enim intelligendus est unctus cum uerbum caro factum est: id est, quod  humana natura sine ullis precedentibus bonorum operum meritis Deo uerbo est in utero uirginis copulata, ut pariter diuina et humana natura una esset persona, et ob hoc eum confitemur natum de Spiritu sancto et Maria uirgine. Qui pertransiuit bene faciendo ac sanando omnes oppressos a diabolo, quoniam Deus erat cum illo. Id est, Pater cum Filio semper manere, melius est intelligere quam diuinitatem Filii cum homine, quem assumpsit, cohabitantem significare, ne Christi personam geminaret et in errorem maximum incideret. Sequitur:

Et nos testes sumus omnium que fecit, in regione Iudeorum et Ierusalem. Recte autem testes se esse testantur, qui per uniuersum mundum missi sunt  Euangelium, predicare ut in psalmo legimus: In omnem terram exiuit sonus eorum, et in fines orbis terre uerba eorum. Deus Pater duas in Christo operatur naturas: per unam que ei communis est cum Deo Patre, ex eo quod Deus est; per alteram qua ex Maria uirgine homo factus est. Per has duas naturas in uno Filio Dei Deus Pater duas facit resurrectiones humani generis, id est, animarum et corporum. Habent enim et anime mortem suam in impietate atque peccatis, secundum quam mortem mortui sunt, de quibus idem Dominus ait: Sine mortuos sepelire mortuos suos; ut scilicet in anima mortui in corpore mortuos sepelirent. Mors est uidelicet anime quando Deus deserit eam  ob peccatorum magnitudinem; corporis est mors quando ab anima deseritur. Ab his duobus mortis generibus resuscitatorum duas dicimus resurrectiones. Nunc autem animarum in Ecclesia per Filium Dei, uerbum Dei, fit resurrectio, quando per gratiam Dei uiuificate resurgent a morte iniquitatis; et hec est prima resurrectio, quam qui habent, in secunda, que est corporum, feliciter resurgent in uitam eternam. Resurgent et impii unusquisque cum sua carne, ut cum diabolo et angelis eius puniantur. Hoc certissime sciendum est, quod nemo nisi per indebitam misericordiam Dei liberabitur, et nemo nisi per debitum iudicium damnabitur. Tunc sancti sciunt plenius, quid boni eius contulerit gratia, uel quid essent consecuti si diuina eos gratuito munere  non elegisset. Tunc erit ipse Deus sanctorum satietas, beatorum iucunditas, et omnia quecunque ab eis honeste desiderari possunt, et uita, salus, et uictus, et copia, et gloria, et honor, et pax, eterna beatitudo, et beata eternitas, cui sit honor et gloria nunc et semper, et in secula seculorum. Amen.



HOMILIA uI. ITEM FERIA II. Lectio sancti Euangelii secundum Lucam.

In illo tempore, duo ex discipulis ibant in castellum quod erat in spatio stadiorum sexaginta ab Ierusalem nomine Emmaus, et ipsi loquebantur ad inuicem de his omnibus que acciderunt, etc.

In quotidiana uobis solemnitate laborantibus, fratres karissimi, pauca loquenda sunt, et fortasse  hec utilius proderunt, quia sepe et alimenta que minus sufficiunt, auidius sumuntur. Lectionis ergo euangelice summatim sensum statui non per singula uerba discurrere, ne dilectionem uestram ualeat sermo prolixior expositionis onerare. Ecce audistis, fratres karissimi, quia duobus discipulis ambulantibus, in uia, non quidem credentibus, sed tamen de se loquentibus Dominus apparuit, sed eis speciem quam recognoscerent non ostendit. Hoc ergo egit foris Dominus in oculis corporis quod apud ipsos agebatur intus in oculis cordis. Ipsi namque apud semetipsos intus et amabant et dubitabant, eis autem Dominus foris et presens aderat, et quid esset non ostendebat. De se ergo loquentibus presentiam suam exhibuit, sed de se dubitantibus  cognitionis sue speciem abscondit. uerba quidem contulit, duritiam intellectus increpauit, Scripture sacra mysteria que de seipso erant aperuit, et tamen qui adhuc in eorum cordibus peregrinus erat a fide, ire se longius finxit; fingere namque componere dicimus, unde et compositores luti figulos uocamus. Nihil ergo simplex ueritas per duplicitatem fecit, sed talem se eis exhibuit in corpore, qualis apud illos erat in mente. Probandi autem erant sibi, qui eum etsi necdum ut Dominum diligerent, saltem ut peregrinum amare potuissent. Sed qui esse ex tranei a caritate non poterant, hi cum quibus ueritas gradiebatur eum ad hospitium quasi peregrinum uocant. Cur autem dicimus uocant, cum illic scriptum  sit, et cegerunt eum. Ex quo nimirum exemplo colligitur qui [Forte, quia] peregrini ad hospitium son solum inuitandi sunt, sed etiam trahendi. Mensam ponunt, cibos offerunt, et quem in Scripture sacre expositione non cognouerant, in panis fractione cognoscunt. Audiendo ergo precepta Dei illuminati non sunt, faciendo illuminati sunt, quia scriptum est: Non auditores legis iusti sunt apud Deum, sed factores legis iustificabuntur. Quisquis ergo uult audita intelligere, festinet ea que iam intelligere potuit opere implere. Ecce Dominus non est cognitus dum loqueretur, et dignatus est cognosci dum pascitur. Hospitalitatem ergo, karissimi fratres, diligite, caritatis opera amate, hinc enim per Paulum dicitur: Charitas fraternitatis maneat  in uobis, et hospitalitatem nolite obliuisci. Per hanc enim placuerunt quidam angelis hospitio receptis. Hinc Petrus ait: Hospitales inuicem sine murmurationibus. Ipsa ueritas dicit: Hospes fui, et suscepistis me. Opinata res est ualde et seniorum nostrorum nobis relatione tradita. Quidam pater familias cum tota domo sua magno hospitalitatis studio seruiebat; cumque quotidie ad mensam suam peregrinos susciperet, quodam die peregrinus quidam inter alios uenit, ad mensam ductus est. Dumque paterfamilias ex humilitatis consuetudine aquam uellet in eius manibus fundere, conuersus urceum accepit, sed repente eum in cuius manibus aquam fundere uoluerat non inuenit. Cumque hoc factum secum ipse miraretur, eadem nocte ei Dominus per uisionem dixit:  Ceteris diebus me in membris meis, hesterno autem die me in memetipso suscepisti. Ecce in iudicium ueniens dicit: Quod uni ex minimis meis fecistis, mihi fecistis. Ecce ante iudicium cum per membra suscipitur sua, susceptores suos etiam per semetipsum requirit, et tamen nos ad hospitalitatis gratiam pigri sumus. Pensate, fratres, quanta hospitalitatis uirtus sit; ad mensas uestras Christum suscipite, ut uos ab eo suscipi ad conuiuia eterna ualeatis; prebete modo peregrino Christo hospitium, ut uos in iudicio non quasi peregrinos nesciat, sed ut proprios recipiat ad regnum. Ipse Dominus noster iehsu Christus, qui cum Patre et Spiritu sancto uiuit et regnat in secula. Amen.



HOMILIA uII. FERIA III. Lectio Actuum apostolorum.


In diebus illis, surgens Paulus, et manu silentium indicens ait: uiri fratres, filii generis Abraham, et qui in uobis timent Deum, etc.

Omnes quibus ista loquebatur apostolus, secundum carnem filii Abrahe erant, sicut et ipsi de seipsis alio in loco dixerunt: Semen Abrahe sumus et nulli seruiuimus unquam; et iterum: Pater noster Abraham est. Et dixit illis: Scio quod filii Abrahe estis. Imitatione enim non filii Abrahe erant illi quibus Dominus loquebatur. uos ex patre diabolo estis. Unde ergo Iudei filii diaboli? Non nascendo, sed imitando. uos, inquit Dominus, ex patre diabolo  estis, et desideria patris uestri facere uultis. Ecce unde filii diaboli. Que sunt illius desideria? Ille homicida erat ab initio, et uos queritis me occidere. Ecce quomodo imitatione filii diaboli: nam et filii erant Abrahe propter originem carnis quibus ista apostolus loquebatur, et filii imitationis propter castitatem timoris quibus specialiter dicebat: Et qui in uobis timent Deum uerbum salutis huius missum est. Illud utique de quo Isaias ait: uerbum misit Dominus in Iacob, et cecidit in Isrel, id est, misit Deus Filium suum, de quo Ioannes ait: In principio erat uerbum, et uerbum erat apud Deum, et Deus erat uerbum. Ad Iacob, id est, ad Iudeos. Et uenit ad Isrel, hoc est ad gentium populum. Dei autem uerbum, ipse est Dei Filius, quapropter cum eum Pater uerbo [uerbum]  misit, a Patre et uerbo eius factum est ut mitteretur. Ergo a Patre et Filio missus est idem Filius, qui uerbum Patris est ipse Filius in ipso Dei uerbo, quod erat in principio apud Deum et Deus erat. In ipsa scilicet sapientia Dei erat, quo tempore uerbum caro fieret et habitaret in nobis; quia plenitudo temporis cum uenisset, misit Deus Filium suum factum ex muliere, ut incarnatum uerbum hominibus appareret.

Qui enim habitabant in Ierusalem et principes eius, ignorantes Iesum et uoces prophetarum, que per omne sabbatum leguntur, etc. Hinc et in Actibus apostolorum scriptum est: Moyses enim a temporibus antiquis habet in singulis ciuitatibus, qui eum predicent in synagogis. In his testimoniis manifeste declaratur  quia lectio legis uel prophetarum a Iudeis sabbato semper in synagogis legebatur.

Cumque consummassent omnia que de eo scripta sunt. Hec uerba et Ioannes hoc modo narrat dicens: Postea sciens iehsu quod omnia consummata sunt, ut consummaretur Scriptura dicit: Sitio, etc. Peractis omnibus iehsu que ante suam mortem peragi oportebat, quando uoluit et sicut uoluit tradidit spiritum.

Deponentes eum de ligno. A Moyse in eremo eneus serpens ligno suspensus est, ut Dominus et in serpente mortuus, et in ere significaretur eternus. Unde licet ut iudicaretur mortuus per humanitatem, et tamen esset quasi eneus per diuinitatem. Quod respondendum est Iudeis obiicientibus testimonium  illud: Maledictus omnis qui pependit in ligno, maledictum esse hominem qui in ligno pendeat, sed noxium non innocentem; neque enim innocentia potest esse maledictum pene peccati. Etenim si Mardocheus preparato ligno appensus, sententiam regie crudelitatis explesset, nunquid eum hi tunc dignum hac maledictione iudicarent? Non omnino. Idcirco Dominus noster pependit in ligno ut nos a delicto quod in ligno fuerat perditionis admissum ligno appensus absolueret.

Posuerunt in monumentum. In monumento nouo positus est iehsu, in quo nondum quisquam positus erat: sicut in uirginis utero nemo ante illum, nemo post illum, conceptus est. Ita in hoc monumento  acmo ante illum nemo, nemo post illum sepultus est.

Deus uero suscitauit eum a mortuis. Radix amara crucis euanuit, flos uite cum fructibus surrexit in gloria. Hec est uirga Aaron que post siccitatem floruit. uirga enim post ariditatem uirescens. Christus est post mortem resurgens, qui est flos uirginum, corona martyrum, gratia continentium.

Qui uisus est per dies multos, id est per dies quadraginta, non tamen eis per omnes quadraginta illos dies continue apparuit, sed quoties uoluit, quibus uoluit, et quemadmodum uoluit apparuit.

His qui simul ascenderunt cum eo de Galilea in Hierusalem, etc. Salua historia uideamus intelligentiam. Galilea namque transmigratio facta interpretatur,  Hierusalem uisio pacis. Illi enim cum Domino de Galilea ascendunt in Hierusalem, qui prius hic uitiorum fomitem respuentes, ad uirtutum culmina transmigrant. Illi scilicet cum Redemptore nostro a passione ad resurrectionem, a morte ad uitam, a pena ad gloriam, a corruptione ad incorruptionem transmigrabunt, et in Hierusalem celesti quandoque Dominum leti uidebunt, quando uitiis derelictis ad uirtutum celsitudinem transierint.

Et nos uobis annuntiamus ea que ad patres nostros repromissio facta est, etc. Abrahe enim dictum, est: In te benedicentur uniuerse cognationes terre. Iacob autem: Et benedicentur in te et in semine tuo cuncte tribus terre. Quod Apostolus exponens ait: Non dixit in seminibus, sed in semine tuo, quod est Christus.  Semen quidem Abrahe Christus est, in cuius nomine fide omnibus terre familiis, uidelicet Iudeis et Gentibus, est benedictio repromissa. Idem significat Dabo uobis sancta fidelia Dauid, id est quecunque Dauid promisit, ea uobis fidelis sponsor implebo, Christum scilicet de eius stirpe nasciturum, qui omnibus in se credentibus et mandata eius rite custodientibus uitam in celis conferet sempiternam.



HOMILIA uIII. ITEM FERIAE III. Lectio sancti Euangelii secundum Lucam.

In illo tempore, stetit iehsu in medio discipulorum suorum, et dixit eis: Pax uobis: Ego sum, nolite timere, etc.

Hanc ostensionem Domini post resurrectionem et  Ioannes commemorat dicens: Cum esset sero die illo una sabbatorum, et fores essent clause ubi erant discipuli congregati propter metum Iudeorum, uenit iehsu et stetit in medio, et dicit eis: Pax uobis. Quid mirum si clausis ianuis post resurrectionem suam in eternum iam uicturus intrauit, qui moriturus ueniens non aperto utero uirginis exiuit. Quod autem dicit Ioannes non cum illis fuisse tunc apostolum Thomam, cum secundum Lucam duo illi quorum erat unus Cleophas regressi in Hierusalem inuenerunt congregatos undecim, et eos qui cum ipsis erant procul dubio intelligendum quod inde Thomas exierit antequam eis Dominus hec loquentibus appareret.

 Conturbati uero et conterriti existimabant se spiritum uidere. Quod heretici Manichei de Christo suspicantur et credunt quia non erat uera caro sed spiritus erat, hec prima cogitatio surrexit in cordibus apostolorum; et illi quidem Manichei nunquam credunt Iesum fuisse hominem, discipuli autem nouerant hominem cum quo tanto tempore [tantum tempus] fuerant conuersati. Sed posteaquam mortuum est quod nouerant, quomodo crederent hoc potuisse resuscitari quod potuit mori? Apparuit ergo oculis ipsorum talis qualem illum nouerant; et non credentes tertia die potuisse ueram carnem de sepulcro surgere, putauerunt se spiritum uidere. Error iste apostolorum secta est Manicheorum. Solent autem quando hec illis obiiciuntur ita respondere:  Quid mali credimus, quia Christum Dominum credimus, spiritum fuisse credimus, carnem non credimus? Melior est spiritus quam caro. Quod melius est credimus, quod deterius est credere nolumus. Si nichil mali est in isto sermone, dimittat iehsu discipulos suos in isto errore. Quid mali crediderunt et discipuli? Christum spiritum crediderunt. Non enim putauerunt esse nullum, sed spiritum. Paruo morbo te putas periclitari? Audi sententiam medici.

Et dixit eis: Quid turbati estis, et cogitationes ascendunt in corda uestra? Quales utique cogitationes, nisi false, morbide, perniciose? Perdidisset enim Christus fructum passionis, si non esset ueritas resurrectionis. Quid turbati estis, et cogitationes ascendunt in corda uestra? Tanquam si bonus agricola  diceret: Quod ibi plantaui, ibi inueniam, non spinas quas non plantaui. In cor uestrum descendit fides quia desuper est; cogitationes autem iste non desuper descenderunt, sed in ipso corde sicut herba mala ascenderunt.

uidete manus meas et pedes, quia ipse ego sum, palpale et uidete, quia spiritus carnem et ossa non habet, sicut me uidetis habere. Resurrectionem suam certam et ueram, et multis uariis documentis persuadere dignatus est propter edificandam fidem et fugandam de corde perfidiam, omnemque dubitationem de sua resurrectione tollendam. Parum fuit oculis se uidendum prebere, si non preberet etiam manibus contrectandum. Qui dum palpanda discipulis ossa carnemque premonstret a parte statum  uere resurrectionis que et in se facta et in nobis est futura significat, quia non, sicut Eutychius Constantinopolitane urbis episcopus scripsit, corpus nostrum in illa resurrectionis gloria erit impalpabile, uentis ereque subtilius. In illa enim resurrectionis gloria erit corpus nostrum subtile quidem per effectum spiritalis potentie, sed palpabile per ueritatem nature. Neque huic assertioni putetur apostoli sermo repugnare. Quia caro et sanguis regnum Dei non possidebunt. Hoc enim loco Apostolus carnis et sanguinis nomine non substantiam ueri corporis, sed corruptionem mortalitatis significat. Sicut ipse consequenter exposuit dicens: Neque corruptio incorruptelam possidebit. Aliter namque caro in Scriptura  sacra iuxta naturam, aliter iuxta culpam; aliter iuxta corruptionem mortalitatis que ex culpa contigit appellatur. Iuxta naturam quidem cum dictum est: Hoc nunc os ex ossibus meis, et caro de carne mea, et uerbum caro factum est, et habitauit in nobis. Iuxta culpam uero cum dicitur, Caro concupiscit aduersus spiritum, spiritus aduersus carnem; iuxta corruptibilitatem autem cum scriptum est: Et memorati sunt quia caro sunt, id est fragiles et moribundi. Hoc enim se carnis nomine designasse manifestat ipse psalmista qui protinus addit: Spiritus uadens et non rediens. Regnum itaque Dei caro non possidebit, id est, caro iuxta culpam uel mortalitatem. Et tamen caro possidebit regnum Dei, id est, caro iuxta naturam quam et Dominus post resurrectionem  uidendam palpandamque discipulis exhibuit. Et de qua beatus Iob, cum gloriam resurrectionis describeret, ait: Et rursum circumdabor pelle mea, et in carne mea uidebo Deum. Lege epistolam sancti Augustini ad Consentium, de corpore Domini post resurrectionem.

Et cum hoc dixisset, ostendit eis manus et pedes, non solum manus et pedes quibus indita clauorum claruere uestigia, sed attestante Ioanne, etiam latus quod lancea perforatum fuerat ostendit: ut uidelicet, ostensa uulnerum suorum cicatrice, dubietatis atque infidelitatis eorum uulnus sanaret. uerum quomodo post resurrectionem clauorum uel lancee loca pandendo discipulorum dignatus est, fidem spemque roborare, ita in die iudicii, et eadem sue passionis indicia,  et ipsam pariter crucem monstrando uenturus est impietatem superborum infidelitatemque confundere: scilicet et ut ipsum se esse qui ab impiis et pro impiis mortuus est cunctis palam angelis et hominibus ostendat, uideantque ut scriptum est: In quem pupugerunt, et plangant se super eum omnes tribus terre. Sane notandum quod solent in hoc loco gentiles calumniam struere et fidem sperate a nobis resurrectionis stulta garrulitate deridere. Si enim ipse Deus uester, inquiunt, nec sibi inflicta a Iudeis uulnera curare preualuit, sed cicatricum uestigia celo secum, ut dicitis, inuexit, qua temeritate putatis eum uestra de puluere membra ad integrum esse restauraturum? Quibus respondendum, quia Dominus noster, qui suam perpetua iam immortalitate glorificatam  de sepulcro carnem resuscitare quando uoluit, et quomodo uoluit potuit, etiam qualem uoluit suscitauit. Neque enim consequens est ut qui maiora fecisse probatur, minora facere nequiuerit; sed certe dispensationis gratia qui maius fecit minus facere supersedit, hoc est qui mortis regna destruxit signa mortis oblitterare noluit. Primo uidelicet ut per hec discipulis fidem sue resurrectionis astrueret; deinde ut Patri pro nobis supplicans, quale genus mortis pro mortalium uita pertulerit semper ostendat; tertio ut sua morte redemptis quam misericorditer sint adiuti propositis semper eiusdem mortis innouet indiciis, ideoque misericordias Domini in eternum cantare non cessent, sed dicant qui redempti sunt a Domino:  Quoniam bonus, quoniam in eternum misericordia eius. Postremo ut etiam perfidis in iudicio quam iuste damnentur ostensa inter alia, flagitia etiam uulnerum que ab iis suscepit cicatrice denuntiet. ueluti si miles aliquis fortissimus, iubente suo rege pro totius gentis salute, singulari certamine desudans, multis quidem uulneribus exceptis, hostem tamen interficiat, spolia eius diripiat, uictoriam sue genti reportet, et interrogatus a medico cui curandus committitur, hanc uelit curari ut nec uestigia uulnerum ulla resideant, an magis ita ut cicatrices quidem remaneant, deformitas uero prorsus omnis et feditas absit, respondeat sepius ita se uelle sanari ut toto salutis decorisque pristini statu recuperato, perpetua secum tanti circumferat signa triumphi:  sic profecto Dominus perpetis ob signum uictorie non excepta pro nobis uulnera passionis, sed ipsorum cicatrices celo inferre quam abolere maluit. Nec tamen ex his quidpiam fidei nostre resurrectionis preiudicat, de qua ueraci promissione predicitur: Et capillus de capite uestro non peribit. Adhuc autem non credentibus et mirantibus pre gaudio dixit:

Habetis hic aliquid quod manducetur? Ad insinuandam resurrectionis sue ueritatem, non solum tangi a discipulis, sed etiam conuesci cum illis dignatur. Non quidem quasi post resurrectionem cibo indigens, nec quasi nos in resurrectione cibis egere significans, sed ut eo modo naturam corporis resurgentis astrueret, ne illud non corpus sed spiritum  esse arbitrarentur, et sibi non solide sed imaginaliter apparere, manducauit potestate non necessitate. Aliter enim absorbet aquam terra sitiens, aliter solis radius candens; illa indigentia, iste potentia.

At illi obtulerunt ei partem piscis assi et fauum mellis; et cum manducasset coram eis, sumens reliquias dedit eis. Quid significare credimus piscem assum? nisi ipsum mediatorem Dei et hominum passum. Ipse enim latere dignatus est in aquis generis humani, capi uoluit laqueo mortis nostre, et quasi tribulatione assatus est tempore passionis sue. Sed qui piscis et assus fieri dignatus est in passione, fauus mellis nobis exstitit in resurrectione; an qui in pisce asso figurari uoluit tribulationem passionis sue in fauo mellis utramque naturam exprimere uoluit  persone sue: fauus quippe mel in cera est; mel uero in cera est diuinitas in humanitate. Sic autem sua Redemptor indicat ut imitationis uiam nobis sequentibus sternat. Ecce enim in cibo suo pisci asso coniungere fauum uoluit, quia uidelicet illos in suo corpore ad eternam quietem suscipit, qui cum hic tribulationes pro Deo sentiunt ab amore interne dulcedinis non recedunt. Cum asso pisce fauus sumitur, quia qui hic afflictionem pro ueritate suscipiunt, illic dulcedine uera satiantur.

Et dixit ad illos: Hec sunt uerba que locutus sum ad uos cum adhuc essem uobiscum, id est, cum adhuc essem in carne mortali, in qua estis et uos. Tunc enim in eadem carne, sed illis in eadem mortalitate  non erat. Et cum illis quidem, posteaquam surrexit, fuit quadraginta diebus exhibitione corporalis presentie, sed non cum illis fuit consortio infirmitatis humane.

Quomodo necesse est impleri omnia, que scripta sunt in lege Moysi et prophetis, et psalmis de me. uide quomodo tulit omnes ambiguitates: uisus est, tactus est, manducauit; ipse certe erat. Tamen ne in aliquo sensus humanos ludificasse uideretur, misit manus ad Scripturas. Dicant pagani quidquid uolunt: Magus fuit, potuit se sic ostendere. Nunquid magus antequam natus, potuit se sic prophetare? Date Scripturas, quia quod uidetis ante prouisum est, quod cernitis ante predictum est. Audi, filia, et uide; audi predicta, uide completa. Tunc aperuit illis sensum  ut intelligerent Scripturas, et dixit eis: Quomodo sic scriptum est, et sic oportebat Christum pati et resurgere a mortuis die tertia. Prebet se uidendum oculis, prebet manibus contrectandum. Parum est; legis commemorat Scripturas; et hoc parum est: aperit sensum ut quod legis intelligas. Deinde commendatam sui corporis ueritatem, commendat Ecclesie unitati.

Et predicari in nomine eius penitentiam in remissionem peccatorum in omnes gentes, incipientibus ab Hierosolymis. Non latet prauitas hereticorum: de angulo toto terrarum orbe Ecclesia diffusa est. Omnes gentes habent Ecclesiam. Nemo nos fallat, ipsa est uera, ipsa est catholica; cepit ab Hierusalem, peruenit ad nos, et ibi est, et hic. Non enim ut huc ueniret inde discessit: creuit, non migrauit. Et  merito sic scriptum est inter cetera Dominice pietatis sacramenta, et sic oportebat ut ministri sermonis qui in nomine Christi crucifixi et resuscitati a mortuis penitentiam erant et remissionem peccatorum in omnes gentes predicaturi, ab Hierosolymis inciperent. Non solum quia credita sunt illis eloquia Domini, quia eorum adoptio est filiorum, et gloria, et testamenta, et legislatio, et obsequium et promissa; quia eorum patres et ex his Christus secundum carnem qui est super omnia Deus benedictus in secula, uerum etiam ut gentes que uariis erant erroribus et facinoribus implicate, hoc maxime diuine pietatis iudicium ad spem impetrande uenie prouocaret. Quod eis quoque qui Filium Dei crucifixerunt, non tantum ueniam reatus a Patre, sed et uite eterne  gaudium uiderent esse donatum; quia misericors et miserator est Dominus, patiens et multum misericors, qui uult omnes homines saluos esse, et ad agnitionem ueritatis peruenire, cui est honor et gloria in secula seculorum. Amen.



HOMILIA IX. FERIA Iu. Lectio Actuum apostolorum.

In diebus illis: Aperiens Petrus os suum dixit: uiri Isrelite et qui timetis Dominum, audite, etc.

Notandum quod uiros de genere Isrel, et timentes Dominum ad audiendum Domini prouocat uerbum. uiri enim dicuntur a uiribus, qui nesciunt tolerando deficere, aut in prosperis aliqua se elatione  iactare, sed animo stabili delixi et celestrum rerum contemplatione firmati, manent semper impauidi. Qui timetis Dominum, inquit, audite, id est, qui reuerentiam habetis nominis eius; quia eius uerba non meretur audire, nisi qui cognoscitur et timere. Timor autem Domini quia iustus et rectus est, auditum renouat, amorem tribuit, ardorem caritatis inflammat.

Deus Abraham, et Deus Isaac, et Deus Iacob, Deus patrum nostrorum. Poterat dicere Deus Abraham, Isaac, Iacob; sed ter nominat Deum Abraham, Deum Isaac, Deum Iacob, ut tu intelligas Patrem et Filium et Spiritum sanctum, et ne tibi scandalum terna Dei nominatio generaret addit, Deus patrum nostrorum. Prudenter enim personas distinxit, et naturam uniuit.

 Glorificauit Filium suum Iesum. Glorificauit Filium suum, quando post resurrectionem nimis mirabilem totius mundi credulitatem Deus eum in eo quod homo factus est habere concessit. Glorificauit eum gloria resurrectionis, glorificauit gloria ascensionis, et glorificauit gloria sue dextre sessionis.

Quem uos quidem tradidistis. Hinc enim respondit Pilatus Domino dicens: Nunquid ego sum Iudeus? Gens tua et pontifices tradiderunt te mihi. Tradiderunt enim Dominum sacerdotes per inuidiam. Tradidit semetipsum Filius pro nostra dilectione. De Patre enim ait Apostolus: Qui proprio Filio non pepercit, sed pro nobis omnibus tradidit eum. De Filio autem: Qui dilexit et tradidit semetipsum pro nobis.

Et negastis ante faciem Pilati, dicentes, Crucifige  talem, nos non habemus regem nisi Cesarem. Nos legem habemus et secundum leges debet mori quia Filium Dei se fecit.

Iudicante illo dimitti. Querebat, enim ait Euangelium, Pilatus opportunitatem ut dimitteret Iesum, dicens: Ego non inuenio in eo causam; sed neque Herodes. Pilatus mittit ad Herodem; Herodes remittit ad Pilatum. Inter duas impietates discurrit pietas, et tamen impietas pietatem non potest condemnare: presens est reus, et non inuenitur reatus. Tradidistis mihi hunc hominem, inquit, quasi auertentem populum, et ecce coram uobis interrogans nullam inuenio in eo causam in his quibus eum accusatis. Dicitis quod precipiat tributa non solui Cesari: comprobaui falsum esse quod obiicitis. Docere  hunc contra legem dicitis: probaui eum non destruere legem sed implere. Omnia que obiecistis in diuersum inuenta sunt. Et petistis uirum homicidam donari uobis. Erat autem, ait Euangelium, qui dicebatur Barabbas uinctus, qui in seditione fecerat homicidium. Barabbas enim filius patris nostri interpretatur; significat diabolum, qui multas seditiones in toto concitat orbe, et homicidia scilicet et adulteria, et omnia crimina, qui statim ut iehsu crucifixus est Barabbas iste dimissus suffocat populum Iudeorum.

Auctorem uero uite interfecistis, etc. Illum qui plasmauit hominem de limo terre et inspirauit in faciem eius spiraculum uite, et factus est homo in animam uiuentem. Illum qui dixit: Ego sum uia, et ueritas et  uita; et de quo Ioannes ait: Hic est uerus Deus et uita eterna.

Et nunc, fratres, scio quia per ignorantiam fecistis. Si enim cognouissent, ait Apostolus, nunquam Dominum glorie crucifixissent.

Deus autem qui prenuntiauit per os prophetarum pati Christum suum, impleuit sic, etc. Hinc et ipse Deus Cleophe et alii discipulo ait: O stulti et tardi corde ad credendum in omnibus que locuti sunt prophete, nonne hec oportuit pati Christum, et ita intrare in gloriam suam. Et incipiens a Moyse et omnibus prophetis interpretabatur illis de omnibus Scripturis que de seipso erant? Si enim Moyses et omnes prophete Christum locuti sunt, et hunc per angustiam passionis in gloriam suam intraturum, qua ratione  se gloriantur esse Christianos, qui iuxta uirium suarum modulum neque Scripturas qualiter ad Christum pertineant inuestigare, neque ad gloriam quam cum Christo habere cupiunt per passiones tribulationum desiderant attingere, cum manifeste Scriptura dicat illos beatos qui in lege Domini meditantur die ac nocte, et timentes Deum ambulant in uiis eius. Illis enim labor suus proficiet ad eternam salutem quando post finem istius uite ad eternam peruenturi sunt requiem, prestante ipso Domino nostro Iesu Christo, qui cum Patre et Spiritu sancto uiuit et regnat in secula seculorum. Amen.



HOMILIA X. ITEM FERIA Iu. Lectio sancti Euangelii secundum Ioannem.

 In illo tempore: Manifestauit se iehsu ad mare Tiberiadis. Manifestauit autem sic: Erant autem simul Petrus et Thomas, qui dicitur Didymus et Nathanel qui erat a Cana Galilee, et filii Zebedei, et alii ex discipulis eius duo. Dicit eis Simon Petrus: uado piscari. Dicunt ei: uenimus et nos tecum. Et exierunt et ascenderunt in nauem; et illa nocte nichil ceperunt, etc.

Queri potest cur Petrus, qui piscator ante conuersionem fuit, post conuersionem ad piscationem redit, cum ueritas dicat: Nemo mittens manum suam in aratrum, et aspiciens retro, aptus est-regno Dei? Cur repetit quod dereliquit? Sed si uirtus discretionis impenditur, citius uidetur quia nimirum negotium quod ante conuersionem sine peccato exstitit, hoc etiam post conuersionem culpa repetere non  fuit. Nam piscatorem Petrum, Mattheum uero telonarium scimus; et post conuersionem suam ad piscationem Petrus rediit, Mattheus uero ad telonei negotium non rediit: quia aliud est uictum per piscationem querere, aliud telonei lucris exercitia augere. Sunt enim pleraque negotia que sine peccatis exhiberi aut uix aut nullatenus possunt. Que ergo ad peccatum implicant, ad hec necesse est ut post conuersionem animus non recurrat.

Mane autem iam facto stetit iehsu in littore; non tamen cognouerunt discipuli quia iehsu est. Dicit ergo eis iehsu: Pueri, nunquid pulmentarium habetis? Responderunt ei: Non. Queri potest cur discipulis in mari laborantibus post resurrectionem Dominus in  littore stetit, qui ante resurrectionem suam coram discipulis in fluctibus maris ambulauit? Cuius rei ratio festine cognoscitur, si ipsa que tunc inerat causa pensetur. Quid enim mare nisi presens seculum significat? quod se causarum tumultu et undis uite corruptibilis illidit. Quid per soliditatem littoris, nisi illa perpetuitas quietis eterne figuratur? Quia igitur discipuli adhuc fluctibus mortalis uite inerant, in mari laborabant; quia uero Redemptor noster iam corruptionem carnis excesserat, post resurrectionem suam in littore stabat, ac si ipsum resurrectionis sue mysterium rebus discipulis loqueretur dicens: Iam uobis in mari non appareo, quia uobiscum in perturbationis fluctibus non sum. Facta est autem discipulis piscationis magna difficultas, ut magistro ueniente  fieret admirationis magna sublimitas. Qui protinus dixit eis: Mittite in dextram nauigii rete, et inuenietis. Bis in sancto Euangelio legitur, quia Dominus iussit, ut ad piscandum retia mitterentur, ante passionem uidelicet et post passionem. Sed priusquam Redemptor noster pateretur et resurgeret, mitti quidem rete ad piscandum iubet, sed utrum in dextram an in sinistram mitti debuisset, non iubetur. Post resurrectionem uero discipulis apparens mitti rete in dextram iubet. In illa piscatione tanti capti sunt, ut retia rumperentur; in ista autem et multi capti sunt, et retia rupta non sunt. Quis uero nesciat bonos dextra et malos sinistra figurari. Illa ergo piscatio in qua specialiter in quam partem mitti debeat rete non iubetur, presentem Ecclesiam designauit que  bonos simul ac malos colligit, nec eligit quos trahat, quia et quos eligere possit ignorat. Hec autem piscatio post Domini resurrectionem facta in solam dexteram missa est, quia ad uidendam claritatis eius gloriam sola electorum Ecclesia pertingit, que de sinistro opere nil habebit. In illa piscatione pre multitudine piscium rete rumpitur, quia nunc ad confessionem fidei etiam cum electis reprobi tanti intrant, qui ipsam quoque Ecclesiam heresibus scindant. In ista uero piscatione et multi pisces et magni capiuntur, et rete non rumpitur, quia sancta electorum Ecclesia in continua auctoris sui pace requiescens nullis iam dissensionibus dilaniatur.

Miserunt ergo retia, et iam non ualebant illud trahere a multitudine piscium. Dicit ergo discipulus ille  quem diligebat iehsu Petro: Dominus est. Simon Petrus cum audisset quod Dominus est, tunica succinxit se; erat enim nudus; et misit se in mare. Alii autem discipuli nauigio uenerunt. Non enim erant longe a terra, sed quasi cubitis ducentis trahentes rete piscium.

Ut ergo descenderunt in terram, uiderunt prunas positas et piscem superpositum et panem. Ubi non est intelligendum etiam panem fuisse superpositum prunis, sed tantum subaudiendum uiderunt: Iidem uiderunt prunas positas, et piscem superpositum uiderunt, et panem uiderunt. uel ita potius uiderunt prunas positas, et piscem superpositum uiderunt et panem.

Dixit eis iehsu: Afferte de piscibus quos prendidistis nunc. Ascendit Simon Petrus, et traxit rete in  terram. Captis autem tam magnis piscibus, ascendit Simon Petrus, et traxit rete in terram. Iam credo quod uestra caritas aduertit quid est quod Petrus ad terram trahit. Ipsi quippe sancta Ecclesia est commissa, ipsi specialiter dicitur: Simon Ioannis, amas me? Pasce oues meas. Quod ergo postmodum aperitur, hoc nunc signatur in opere. Quia igitur predicator nos a mundi huius fluctibus separat nimirum necesse est, ut rete plenum piscibus Petrus ad terram ducat. Ipse enim pisces ad soliditatem littoris pertrahit, qui sancte predicationis uoce stabilitatem eterne patrie fidelibus ostendit. Hoc egit uerbis, hoc epistolis, hoc agit quotidie miraculorum signis. Quoties per eum ad amorem quietis eterne conuertimur, quoties a terrenarum rerum tumultibus separamur, quid aliud  quam intra rete fidei pisces ad littus trahimur?

Plenum magnis piscibus centum quinquaginta tribus. A magno mysterio numerus non uacat, sed intentos uos tanti mysterii profunditas exspectat, neque enim quantitatis summam solerter euangelista exprimeret, nisi hanc sacramento plenam esse iudicasset. Scitis namque quod in Testamento ueteri omnis operatio per decalogi mandata precipitur. In Nouo autem eiusdem operationis uirtus per septiformem gratiam sancti Spiritus multiplicatis fidelibus datur, quem propheta denuntians dicit: Spiritus sapientie et intellectus, Spiritus consilii et fortitudinis, Spiritus scientie et pietatis, et Spiritus timoris Domini. Sed ille in hoc Spiritu operationem percipit qui fidem Trinitatis agnoscit, ut et Patrem et Filium et eumdem  Spiritum sanctum, unius uirtutis credat, unius substantie esse fateatur. Quia igitur septem que superius diximus per Nouum Testamentum latius data sunt, decem uero per ueteris Testamenti precepta, omnis nostra uirtus et operatio per decem et septem potest plene comprehendi. Ducamus ergo per trigonum decem et septem et ueniunt quinquaginta et unum, qui profecto numerus a magno mysterio non uacat, quia iam in Testamento ueteri legimus, quod annus quinquagesimus Iubileus uocari iussus est, in quo uidelicet cunctus populus ab omni opere requiesceret, sed uera requies in unitate est: diuidi quippe unum non potest. Ubi enim scissura diuisionis est, uera requies non est. Ducamus per trigonum quinquaginta et unum et fiunt centum et quinquaginta  tres. Quia igitur et omnis operatio nostra et uirtus in fide Trinitatis exhibita ad requiem tendit, septem et decem ter ducimus ut ad quinquaginta et unum uenire debeamus. Et uera nostra requies tunc est, cum ipsam iam claritatem Trinitatis agnoscimus, quam in unitate diuinitatis esse certam tenemus. Quinquaginta et unum ter ducimus, et electorum summam in superna patria quasi centum quinquaginta trium piscium numerum tenemus. Post resurrectionem uero Domini missum rete, dignum fuit ut tot pisces caperet, quot solummodo electos dignos superne patrie designaret. Est quoque alia supputatio huius septenarii et denarii muneri. Nam si ab uno omnes numeros computes usque ad decem et septem,  hoc modo: unum duo tres fiunt: adde tres, fiunt sex; his adiunge quatuor, fiunt decem; his quinque, et habebis quindecim; et sic crescentibus numeris et multiplicatis usque ad decem et septem, fit omnium numerorum summa istorum qui multiplicantur ab uno usque ad decem et septem centum quinquaginta tres. Que computata superiori significatione, id est legis in denario, et gratie in septenario satis congruenter conueniet. Sed plura sunt inde considerare admiratione digna, que huius temporis angustia prohibet nos omnia dicere.

Et cum tanti essent non est scissum rete. Adiecit euangelista rem necessariam dicens: Et cum tanti essent; siue tam magni, sicut superius dictum, plenum magnis piscibus; non est scissum rete: id est magni  erant, sed inter eos hereses non erant, et ideo magis hereses non erant, quia magni erant.

Dicit eis iehsu: uenite, prandete. Et nemo audebat discumbentium eum interrogare: Tu quis es? Sensus ergo hic est: Tanta erat euidentia ueritatis quia iehsu illis discipulis apparebat ut eorum non solum negare, sed ne dubitare quidem ullus auderet, quoniam si quisquam dubitaret utique interrogare deberet. Sic ergo dictum est:

Nemo audebat interrogare: Tu quis es? Ac si diceretur: Nemo audebat dubitare quod ipse esset.

Et uenit iehsu, et accepit panem, et dabat eis, et piscem similiter. Notandum quoque quod ultimum conuiuium Dominus cum septem discipulis habuisse describitur. Petrus namque et Thomas, Nathanel et filii  Zebedei et alii ex discipulis eius duo in eo fuisse memorantur. Cur cum septem discipulis ultimum conuiuium celebrat, nisi quia eos tantummodo qui septiformi gratia sancti Spiritus pleni sunt futuros secum in eterna refectione denuntiat? Septem quoque diebus omne hoc tempus euoluitur et sepe septenario numero perfectio designatur. Illi ergo ultimo conuiuio de presentia ueritatis epulantur, qui nunc perfectionis studio terrena transcendunt, quos mundi amor non alligat, quibus etsi utcunque per tentamenta obstrepit, cepta tamen eorum desideria non retundit. De hoc extremo conuiuio alias per Ioannem dicitur: Beati qui ad cenam nuptialem agni uocati sunt. Idcirco enim non ad prandium sed ad cenam uocatos narrat, quia nimirum in fine diei conuiuium  cena est. Qui ergo finito uite presentis tempore ad refectionem superne contemplationis ueniunt, non ad agni prandium, sed ad cenam uocantur. Que uidelicet cena hoc ultimo conuiuio exprimitur. Ubi cum Iesu septem discipuli adesse memorantur, quia illos ut diximus tunc in eterna refectione recipiet, qui pleni nunc septiformis gratie in amore Spiritus anhelant, quid est quod Redemptor noster piscem assum post resurrectionem manducauit, et in alio Euangelio dicitur cum pisce asso fauum mellis, in isto uero panem cum pisce? Quid enim piscis assus significat, nisi Christum passum? Quid fauus mellis, nisi diuinitatis dulceamen? Piscis est quia ipse latere dignatus in aquis humani generis est. Capi uoluit  laqueo mortis nostre, et quasi tribulatione assatus est tempore passionis sue. Sed qui piscis assus fieri dignatus est in passione fauus mellis nobis exstitit in resurrectione. An qui in pisce asso figurari uoluit tribulationem passionis sue, in fauo mellis utramque naturam exprimere uoluit persone sue; fauus quippe mel in cera est diuinitas in humanitate: quod ab hac quoque lectione non discrepat, nam piscem comedit et panem. Qui enim assari ut piscis potuit ex humanitate, pane nos reficit ex diuinitate, qui ait: Ego sum panis uiuus, qui de celo descendi. Assum uero piscem comedit et panem, ut ipso suo cibo nobis ostenderet quia et passionem ex nostra humanitate pertulit, et resurrectionem nostram ex sua diuinitate procurauit. Hoc iam tertio manifestatus est discipulis  suis cum surrexisset a mortuis. Hoc non ad ipsas demonstrationes, sed ad dies referre debemus, id est, primo die cum resurrexit et post dies octo quando discipulus Thomas eum uidit et credidit, et hoc die quando hoc de piscibus fecit. Post quot autem dies id fecerit hic dictum non est: nam ipse primo die non semel uisus est; sic euangelistarum omnium testimonia collata demonstrant, sed, sicut dictum est, secundum dies numerande sunt manifestationes eius, ut ista sit tertia.



HOMILIA XI. FERIA u. Lectio Actuum apostolorum.

In diebus illis, angelus Domini locutus est ad Philippum dicens: Surge et uade contra meridianum, et  reliqua.

Bene in meridie queritur, et inuenitur, et abluitur ille qui deuotione pectoris ardens uelut quedam gentium primitie Deo meruit consecrari, in quo spiritaliter illud Psalmiste completum est: Aethiopia preueniet manus Deo.

Ad uiam que descendit ab Hierusalem in Gazam; hec est deserta. Et surgens abiit. Non uia sed Gaza deserta dicitur. uetus enim illa Gaza que terminus quondam erat Chananeorum iuxta Aegyptum ad solum usque destructa, et alia pro illa alio loco est constructa. Que allegorice gentium plebem designat olim a Dei cultura desertam, neque prophetarum ullius predicationibus excultam. uia uero que ad eamdem ab Hierosolymis descendens fontem salutis  aperuit Dominus iehsu Christus est qui ait: Ego sum uia et ueritas et uita; quia superna Hierusalem ad nostra infirma descendit, baptismatis unda dealbauit, nostrique reatus crimina deleuit.

Ecce uir Aethiops eunuchus potens. Pro uirtute et integritate mentis uir appellatur; nec immerito, qui tantum studium in Scripturis habebat, ut eas etiam in uia legere non cessaret, tantumque amoris in religione gerebat ut aula regia derelicta de ultimis mundi partibus ueniret ad templum Domini. Unde iuxta mercedem dum querit interpretem lectionis, Christum quem querebat inuenit, plusque, ut Hieronymus ait, in deserto fonte Ecclesie quam in aurato Synagoge templo reperit. Ibi enim quod Ieremias  admirando proloquitur: Mutauit Aethiops pellem suam: id est sorde peccatorum abluta de lauacro Iesu dealbatus ascendit.

Candacis regine Aethiopum. Et in Regum libro legimus quia regina Austri uenit a finibus terre audire sapientiam Salomonis. Moris quippe fuit illi nationi semper a feminis regi easque Candaces appellare. Regina Aethiopum, thesaurarium premittens in Hierusalem, gentium designat Ecclesiam, uirtutum fideique Domino dona laturam. Sed et nominis etymologia conuenit. Potest enim Candacis ex Hebreo commutata interpretari; ipsa quippe est cui in psalmo pro his qui commutabantur in Scriptura dicitur: Audi, filia, et uide, et inclina aurem tuam, et obliuiscere populum tuum, et domum patris tui, etc. Dixit  autem Spiritus Philippo:

Accede et adiunge te ad currum istum. Accurrens autem Philippus audiuit illum legentem Isaiam prophetam, et dixit: Putasne intelligis que legis? Qui ait: Et quomodo possum, nisi aliquis ostenderit mihi? Rogauitque Philippum ut ascenderet et sederet secum. Locus autem Scripture hic erat quem legebat. In corde Spiritus Philippo loquebatur. Spiritui enim Domini quasi quedam nobis uerba facere est occulta ui et que agenda sunt intimare.

Tanquam ouis ad occisionem ductus est. Sicut ouis, cum ducitur ad uictimam, non repugnat, sic ille propria passus est uoluntate; uel altiori intellectu sicut agnus in pascha immolari solebat, sic pascha nostrum immolatus est Christus.

 Et sicut agnus coram tondente se sine uoce. Non solum nos sanguine redemit, sed et lanis operuit, ut algentes in fidelitate sua ueste calefaceret, et audiremus Apostolum nobis loquentem. Quotquot in Christo baptizati estis, Christum induistis.

Sic non aperuit os suum, cum in passione sua Pilato et pontificibus pauca, Herodi nulla respondere uolebat.

In humilitate iudicium eius sublatum est. Quia iudex omnium iudicii reperit ueritatem, sed absque ulla culpa seditione Iudeorum et Pilati uoce damnatus est.

Generationem eius quis enarrabit? Aut de diuinitat eius accipiendum est, quod impossibile sit diuine natiuitatis nosse mysteria de qua Pater loquitur.  Ante luciferum genui te; aut de partu uirginis, quod difficulter possit exponi. Cuius rationem Marie querenti per angelum dicitur: Spiritus sanctus superueniet in te; ut uel ab angelo uel euangelista tantum natiuitatis eius sacramenta dicantur, cuius narrator rarissimu est.

Quomodo tolletur a terra uita eius? ut nequaquam in terra, sed in celo uiueret. Hoc testimonium, cum in Actibus apostolorum regine Candacis eunuchus rheda ueheretur, et legens non intelligeret, interpretante Philippo super passione et nomine Saluatoris intellexit, et statim baptizatus in agni sanguine quem legebat, uir meruit appellari et Apostolus genti Aethiopum missus est

 Qui igitur oblatus est Pilato quia ipse uoluit, et non respondit ut patibulum pro nobis damnatus subiret. Ac si diceret: Ipse sicut ouis ad occisionem luctus est, et quasi agnus coram tondente obmutuit; etenim pascha nostrum immolatus est Christus. Quem Ioannes Baptista monstrabat dicens: Ecce agnus Dei, ecce qui tollit peccata mundi. Qui et in Apocalypsi Ioannis euangeliste agnus occisus sepe monstratur, quod de se ipso loquitur in Ieremia: Ego autem sicut agnus innocens et ductus ad uictimam nesciebam. Cum enim nesciret peccatum, pro nobis peccatum factus est, et sicut agnus cum ducitur ad uictimam non repugnat, sic ille passus est uoluntate ut destrueret eum qui habebat mortis imperium, humilians se usque ad mortem, et mortem crucis. Hic agnus est in cuius typo immolabatur  agnus, cuius cruor litus in postibus exterminatorem fugabat Aegypti, qui non solum sanguine suo nos redemit, sed et lanis operuit ut algentes in fidelitate sua ueste calefaceret, et audiremus Apostolum loquentem nobis: Quotquot in Christo baptizati estis, Christum induistis; et in alio loco: Induimini Christo Iesu. Quodque sequitur:

De angustia et de iudicio sublatus est, siue ut Septuaginta transtulerunt: In humilitate iudicium eius sublatum est, illud significat quod de tribulatione atque iudicio ad Patrem uictor ascenderit, siue quod iudex omnium iudicii non reperit ueritatemi, sed absque ulla culpa seditione Iudeorum et Pilati uoce damnatus sit, ut admiretur propheta quod omnium Deus se tradiderit passioni; de quo Paulus loquitur:  Si enim credidissent, nunquam Dominum glorie crucifixissent. Sequitur:

Generationem eius quis enarrabit? Quod dupliciter intelligitur. Aut enim de diuinitate eius accipiendum est, quod impossibile sit diuine natiuitatis nosse mysteria: de qua ipse loquitur in Prouerbiis: Ante omnes colles generauit me, iuxta illud quod alibi legimus: Quis cognouit sensum Domini, aut quis consiliarius eius fuit? id est, nullus; aut de partu uirginis, quod difficulter possit exponi. Deinde cum Marie diceretur ab angelo, Concipies et paries filium, illa respondit: Unde mihi hoc, que uirum non cognoui? Cui rursum angelus: Spiritus, inquit, sanctus superueniet in te, et uirtus Altissimi obumbrabit tibi; ut  uel ab angelo, uel ab euangelista tantum natiuitatis eius sacramentum dicatur, cuius narrator rarissimus est. Aperiens autem Philippus os suum, et incipiens ab hac Scriptura, euangelizabat illi Iesum. Philippus interpretatur os lampadis; pulcherque est sensus quod os lampadis suum aperiret os dum obscura prophetie in scientie lucem proferret: quamuis et iuxta historiam possit ista circumlocutio designare aliquando longiorem futurum tunc esse eius sermonem. Et dum irent per uiam, uenerunt ad quamdam aquam. Est hodie Bethtur, siue Bethsoro, uicus in tribu Iuda euntibus ab Helia Chebron uicesimo lapide. Iuxta quem fons ad radicem montis ebulliens ab eadem qua gignitur sorbetur humo. Apostolorum Acta referunt  in huius uiculi fonte eunuchum a Philippo fuisse baptizatum. Nam est Helia Bethtur in tribu Iuda mille passus distans ab Heliotripoli. Et ait eunuchus: Ecce aqua, quis prohibet me baptizari? Et iussit stare currum; et descenderunt uterque in aquam Philippus et eunuchus, et baptizauit eum. O mira doctoris uirtus! Erat in uehiculo eunuchus, sacras litteras legebat, sed de quo legeret ignorabat; sed tamen eum quem in libro nesciens legebat pia mente scire cupiebat. uenit Philippus philosophus, ostendit ei Iesum qui clausus latebat. Et secundum aliam traditionem dixit Philippus eunucho: Si credis ex toto corde tuo, saluus eris. Et respondit eunuchus: Credo in Christum Filium Dei. Ea hora baptizatus est, fidelis factus est et sanctus, et de discipulo magister effectus est, et deinceps predicator, et gentis sue apostolus effectus  est. Cum autem ascendissent de agua, Spiritus Domini rapuit Philippum, et amplius non uidit eum eunuchus. Sunt quidam qui hec angelum in Spiritu sancto fecisse testantur. Ut Hieronymus prodit; nam et similiter factum legitur de Habacuc portante prandium Daniel: Philippus autem inuentus est in Azoto. Azotus oppidum insigne Palestine quod Hebraice uocatur Isdoth, et est una de quinque olim ciuitatibus Allophylorum. Interpretatur enim Azotus ignis generationis seu ignis patruelis. Et pertransiens euangelizabat ciuitatibus cunctis, donec ueniret Cesaream. Cesarea Palestine dicitur, ubi infra domum habuisse describitur Philippus que usque hodie demonstratur, nec non et cubiculum quatuor filiarum eius uirginum  prophetantium. Cesaree ciuitates due sunt in terra repromissionis. Una Cesarea Palestine in littore maris Magni sita, que quondam Pirgos, id est Turris Stratonis dicta est; sed ab Herode rege Iudee nobilis et pulchrius, et contra uim maris multo utilius exstructa in honorem Cesaris Augusti Cesarea cognominata est, cui etiam templum in ea marmore albo construxit, in qua nepos eius Herodes ab angelo percussus, Cornelius centurio baptizatus, et Agabus propheta zona Pauli ligatus est. Altera uero Cesarea Philippi, cuius Euangelium meminit esse tetrarchiam ad radices montis Libani facta, et in honore Cesaris cognominata est. Sed et tertia Cesarea Cappadocie metropolis est, cuius Lucas ita meminit: Descendens Cesaream salutauit Ecclesiam.



HOMILIA XII ITEM FERIA u. Lectio sancti Euangelii secundum Ioannem.


In illo tempore, Maria autem stabat ad monumentum foris plorans, et reliqua.

Pensandum est huius mulieris mentem quanta uis amoris ascenderat, que a monumento Domini etiam discipulis recedentibus non recedebat, exquirebat quem non inuenerat, flebat inquirendo, et amoris sui igne succensa, eius quem ablatum credidit ardebat desiderio. Et oculi, qui Dominum quesierunt et non inuenerunt, lacrymis iam exundabant, amplius dolentes quod fuerat ablatus de monumento, quam quod fuerat occisus in ligno, quoniam magistri  tanti, cuius eis uita subtracta fuerat, nec memoria remanebat. Unde contigit ut eum sola uideret que remansit, quia nimirum uirtus boni operis perseuerantia est, ut uoce ueritatis dicitur: Qui autem perseuerauerit usque in finem, hic saluus erit. Dum ergo fleret, inclinauit se et prospexit in monumentum, et uidit duos angelos in albis sedentes, unum ad caput et unum ad pedes, ubi positum fuerat corpus Iesu. Ista itaque que sic amabat, que se ad monumentum quod perspexerat iterum inclinat, uideamus quo fructu amoris in ea ingeminat opus inquisitionis. Sequitur: uidit duos angelos in albis sedentes, unum ad caput et unum ad pedes, ubi positum fuerat corpus Iesu. Quid est quod in loco Dominici corporis duo angeli uidentur: unus ad caput atque  alius ad pedes sedens, nisi quod Latina lingua angelus nuntius dicitur, et ille ex passione sua nuntiandus erat, qui et Deus est ante secula, et homo in fine seculorum. Quasi ad caput sedet angelus cum per apostolos predicatur, quia In principio erat uerbum et uerbum erat apud Deum, et Deus erat uerbum. Et quasi ad pedes sedet angelus cum dicitur: Et uerbum factum est. Possumus etiam et duos angelos duo Testamenta cognoscere, unum prius et aliud sequens; qui uidelicet angeli per locum Dominici corporis sibimetipsis sunt coniuncti, quia nimirum utraque testamenta dum pari sensu incarnatum, et mortuum, ac surrexisse Dominum nuntiant, quasi Testamentum prius ad caput et Testamentum posterius ad pedes sedet. Dicunt ei: Mulier, quid ploras?  quasi dixissent: Non est mortuum plorare, quem uiuentem credere debes. Dicit eis: Quia tulerunt Dominum meum, etc. Dominum suum uocat Domini sui corpus exanime, a parte totum significans, sicut omnes confitemur Iesum Christum Filium Dei unicum Dominum nostrum; quod utique simul est et uerbum et anima, et caro, crucifixum tamen et sepultum, cum sola eius sepulta sit caro. Et nescio, inquit, ubi posuerunt eum. Hec erat causa maior doloris quod nesciebat quo iret ad consolandum dolorem. Sed prope erat hora, qua tristitia eius uerteretur in gaudium. Hec cum dixisset, conuersa est retrorsum, et uidit Iesum stantem, et non sciebat quia iehsu est. Notandum quod Maria que adhuc de Domini resurrectione dubitabat, retrorsum conuersa  est, uideret Iesum, quia uidelicet per eamdem dubitationem suam quasi terga in Domini faciem miserat quem resurrexisse minime credebat. Sed quia amabat et dubitabat, uidebat et non cognoscebat; eumque illi amor ostenderat et dubietas abscondebat, cuius adhuc ignorantia exprimitur cum infertur, et nesciebat quia iehsu esset. Dicit ei iehsu: Mulier, quid ploras? Quem queris? Interrogatur doloris causa ut augeatur desiderium, quatenus cum nominaret quem quereret, in amore eius ardentius estuaret. Illa existimans quia hortulanus esset, dicit ei: Domine, si tu sustulisti eum, dicito mihi ubi tu posuisti eum; et ego eum tollam. Forsitan nec errando mulier hec errauit que Iesum hortulanum credidit. An non ei  spiritaliter hortulanus erat, qui in eius pectore per amoris sui semina uirtutum uirentia plantauit sata? Sed quid est quod uiso eo, quem hortulanum credidit, cui necdum dixerat quem credebat, ait ei: Domine, si tu sustulisti eum, dicito mihi? Nemo calumnietur mulierem quod hortulanum dixerit Dominum et Iesum magistrum. Ibi enim rogabat, hic agnoscebat. Ibi honorabat hominem a quo beneficium postulabat; hic recolebat doctorem a quo discerneret humana, et diuina discebat. Appellabat Dominum cuius ancilla non erat, ut perueniret ad Dominum cuius erat. Aliter ergo Dominum dixit: Sustulerunt Dominum meum. Aliter autem: Domine, si tu sustulisti eum. Ibi ex ueritate, hic ex honore. Querebat itaque, et non dicebat. Que cum dixisset, Domine,  si tu sustulisti eum, hoc habet uis amoris, hoc agere solet in animo ut quem ipse semper cogitabat, nullum alium credat ignorare. Recte et hec mulier quem querit non dicit, et tamen dicit, Si tu sustulisti eum, quia alteri non putat esse incognitum, quem ipsa continuo plangit desiderio. Dicit ei: Maria. Conuersa illa dicit ei: Rabboni; quod dicitur magister. Postquam eam communi uocabulo appellauit et sexu, et agnitus non est, uocat ex nomine. Ac si aperte dicat ei: Recognosce eum a quo recognosceris. Perfecto quoque uiro dicit, Noui te ex nomine, quia homo commune omnium nostrum uocabulum est; Moyses uero proprium, cui recte dicitur, quia ex nomine scitur. Ac si aperte Dominus dicat: Non te generaliter ut ceteros, sed specialiter  scio. Maria ergo quia uocatur ex nomine cognoscit auctorem atque eum protinus Rabboni id est magistrum uocat, quia et ipse erat qui querebatur exterius, et ipse qui eam interius ut quereret docebat. Dicit ei iehsu: Noli me tangere, nondum enim ascendi ad Patrem meum. Sic enim dictum est, Noli me tangere, ut in illa femina figuraretur Ecclesia de gentibus qui in Christo non credidit, nisi cum ascendisset ad Patrem; aut certe sic credi uoluit iehsu, hoc est sic se spiritaliter tangi quod ipse et Pater unum sint. Aliter, non recte tangitur, id est, non recte creditur. Iam uero ab euangelista non subditur quid mulier fecerit, sed ex eo innuitur quod audiuit cui dicitur: Noli me tangere, nondum enim ascendi ad Patrem meum. In his namque uerbis  ostenditur quod Maria amplecti uoluit eius uestigia quem recognouit. Sed ei magister dicit: Noli me tangere, non quia post resurrectionem Dominus tactum renuerit feminarum cum de duabus ad sepulcrum eius scriptum sit: Accesserunt et tenuerunt pedes eius. Sed cur tangi non debeat ratio quoque additur, cum subinfertur: Nondum enim ascendi ad Patrem meum. In corde etenim nostro tunc iehsu ascendit ad Patrem cum equalis Patri creditur. Nam quisquis eum equalem Patri non credit, adhuc in eius pectore ad Patrem non ascendit. Ille ergo Iesum ueraciter tangit qui Patri Filium ceternum credit. uade ad fratres meos et dic eis: Ascendo ad Patrem meum et Patrem uestrum, et  ad Deum meum et Deum uestrum. Non ait Patrem nostrum; aliter ergo meum, aliter uestrum: Deum meum sub quo et ego homo sum; Deum uestrum inter quos et ipsum mediator sum. Cum meum dicat et uestrum, cur non communiter dicit nostrum? Sed distincte loquens indicat quia eumdem Patrem et Dominum dissimiliter habet ipse quam nos. Ascendo ad Patrem meum, uidelicet per naturam, et Patrem uestrum, per gratiam; ad Deum meum quia descendi, ad Deum uestrum quia ascendistis. Quia enim et ego homo, Deus mihi est; quia uos ab errore liberati, Deus est uobis. Distincte ergo mihi Pater et Deus est, quia quem ante secula Dominum genuit hominem, in fine seculorum mecum creauit. uenit Maria Magdalene annuntians discipulis: Quia uidi  Dominum, et hec dixit mihi. Ecce humani generis culpa ibi abscinditur unde processit; quia enim in paradiso mulier uiro propinauit mortem, a sepulcro mulier uiris annuntiat uitam, et dicta sui uiuificatoris narrat que mortiferi serpentis uerba narrauerat. Ac si humano generi non uerbis Dominus, sed rebus dicat: De qua manu uobis illatus est potus mortis, de ipsa suscipite poculum uite. In hoc istarum duarum fit concordia lectionum quia locutus est angelus Marie, locutus est et Philippo, euangelizauit Iesum Philippus eunucho, nuntiauit Maria apostolis Iesum. Omnia enim illa ad gloriam ipsius facta sunt, cuius dono electis Dei largitur. Omne donum bonum, et omne datum perfectum Domini uidelicet nostri Iesu Christi, qui cum Patre et Spiritu  sancto uiuit et regnat Deus, per omnia secula seculorum. Amen.



HOMILIA XIII. FERIA uI. Lectio Epistole beati Petri apostoli.

Charissimi, Christus semel pro peccatis nostris mortuus est, iustus pro iniustis, ut nos offerret Domino, et reliqua.

Qui ergo iustus patitur, Christum imitatur; qui in flagellis corrigitur, latronem qui in cruce Christum cognouit, et post crucem cum Christo paradisum intrauit. Qui nec inter flagella desistit a culpis, sinistrum imitatur latronem, qui propter peccata ascendit in crucem, et post crucem ruit in tartarum. Ideo autem Christum semel mortuum esse commemorat,  ut nobis quoque in memoriam reuocet quia temporaneis nostris passionibus merces reddetur eterna.

Ut nos offerret Deo mortificatos quidem carne, uiuificatos autem spiritu. De hac mortificatione carnis et uiuificatione spiritus, quam habent hi qui pro Domino per patientiam laborant, dicit et apostolus Paulus: Et si exterior homo noster corrumpitur, sed tamen is qui intus est renouatur de die in diem. Offert ergo nos Deo Patri Christus cum post mortificationem carnis pro illo immolari gaudemus, id est, uitam nostram laudabilem in conspectu Patris ostendit, uel certe offert nos Deo cum absolutos carne in eternum nos regnum introducit. Sane hoc  quod dicitur uiuificatos autem spiritu, sanctus Athanasius Alexandrine pontifex non ad hominis spiritum, qui mortificata carne melius uiuificatur, dicente Propheta de Domino ut uiuificet spiritum humilium, et uiuificet cor contritorum, sed ad gratiam potius refert Spiritus sancti qui mortificantibus carnem suam uitam retribuit sempiternam. Utitur enim et hoc testimonio contra Arianos qui equalitati sancte Trinitatis contradicunt, instruens quod indiuidua diuine operationis unitate uiuificet Pater, uiuificet Filius, uiuificet Spiritus sanctus: Pater uiuificet et Filius, quia scriptum est: Sicut enim suscitat Pater mortuos et uiuificat, sic et Filius quos uult uiuificat. Spiritus uero sanctus et hoc testimonio declaratur quod dicitur de Filio ut nos offerret Deo mortificatos  quidem carne, uiuificatos autem spiritu; ideoque quorum una operatio est horum esse dispar substantia et essentia non possit.

In quo et his qui in carne erant conclusi spiritaliter ueniens predicauit, qui increduli fuerant aliquando, qui nostris in temporibus carne ueniens iter uite mundo predicauit, ipse etiam ante diluuium qui tunc increduli erant et carnaliter uixerant spiritu ueniens predicauit; ipse enim per Spiritum sanctum erat in Ne ceterisque qui tunc fuere sanctis, et per eorum bonam conuersationem prauis illius eui hominibus ut ad meliora conuerterentur predicauit. Conclusos namque in carne dicit carnalibus desideriis aggrauatos. Unde de illis Scriptura ait quod Omnis caro corruperit uiam suam. Quod autem dicit in quo,  significat in eo quod promiserat ut nos offerret Deo: quod et tunc si qui ad predicationem Domini, quam post uitam fidelium pretendebat, credere noluissent, et ipsos offerre Deo Patri gaudebat. Si qui autem detrahebant de bonis tanquam de malefactoribus, hi ueniente diluuio confundebantur; nam et de utroque potest intelligi quod ait, in quo, id est, in quo et eis qui in carne conclusi erant spiritaliter, id est spiritu ueniens predicauit, ut per eamdem predicationem suam et credentibus corona laudis, et his qui in infidelitate persisterent confusio nasceretur. Quidam codices habent, In quo et his qui in carcere erant spiritu ueniens predicauit, quod ad eamdem prauorum et incredulorum intentionem respicit, qui quomodo tenebris obscuratum habent sensum, merito etiam in  hac uita in carcere conclusi esse dicuntur, in quo uidelicet carcere interioribus adhuc tenebris hoc est cecitate mentis et operibus iniustis grauantur, donec carne soluti in tenebras exteriores etiam in carcerem proiiciantur eterne damnationis. De quo Dominus in Euangelio: Et iudex, inquit, tradat te ministro et in carcerem mittaris. Quamuis etiam sancti in hac uita se in carcere positos, cum gaudium superne patrie sitiunt, merito proclament, iuxta illud Psalmiste: Educ de carcere animam meam ad confitendum nomini tuo, distat namque multum inter utrumque carcerem, siquidem reprobi in carcere sunt peccatorum et ignorantie, iusti uero in carcere licet tribulationum positi, luce semper iustitie dilatate in  Dominum corde fruuntur. Quod designauerunt apostoli Paulus et Silas, cum media nocte intimo carceris horrore uincti licet et flagellati hymnum Deo laudibus letissima uoce canebant. Quidam hunc locum ita interpretatus est, quod consolationem illam de qua dicit apostolis Dominus: Multi prophete et iusti cupierunt uidere que uos uidetis, et non uiderunt, et audire que auditis, et non audierunt. De qua et Psalmista: Defecerunt, inquit, oculi mei in eloquium tuum dicentes: Quando consolaberis me? Sancti quiescentes in inferno desiderauerunt, quod descendente in inferna Domino, etiam his qui in carcere erant, et increduli quondam fuerunt in diebus Ne, consolatio uel exhortatio predicata fuerit, hec ille dixerit. Sed catholica fides habet quod descendens ad inferna Dominus  non incredulos inde, sed fideles solummodo suos educens, ad celestia secum regna perduxerit; neque exutis corpore animabus et inferorum carcere damnatis salutem quam ante mortem dilexerant predicauerit, sed carcere scelerum inclusi in hac uita uel per seipsum uel per suorum exempla siue uerba fidelium quotidie uiam uite demonstrant, de quibus dicit: Qui increduli fuerant, quando exspectabat Dei patientia in diebus Ne, cum fabricaretur arca. Nam et ipsa Dei patientia predicatio eius erat cum Ne centum annos arce operibus insistens. Quid mundo futurum esset quotidiani operis exsecutione monstrabat, quia Paulus ait: An ignoras quia patientia Dei ad penitentiam te adducit, et cetera. Alia translatio hunc locum ita habet: Christus semel pro peccatis  nostris mortuus est, iustus pro iniustis, ut nos ducat ad Deum mortificatos corpore, sed uiuificatos in spiritu, in quo spiritu et eis qui in carcere erant predicauit: qui quondam non crediderant in diebus illis cum exspectaret Dei patientia in diebus Ne, cum fabricaretur arca, in qua pauci, id est octo anime salue facte sunt per aquam. Quod et nos nunc similis forme saluos facit baptisma. Formam baptismi assimulatam dicit arce, et aquis diluuii. Et recte omnino quod et ipsa fabricatio arce de lignis leuigatis constructionem signat Ecclesie, que fit de collectione animarum fidelium per architectos uerbi, et quod pereunte orbe toto pauci, id est, octo anime salue facte sunt. Per aquam significat quod ad comparationem percuntium, gentilium, Iudeorum, hereticorum  et falsorum fidelium multo breuior est numerus electorum. Unde, de angusta porta et arcta uia que ducit ad uitam dicitur: Et pauci sunt qui inueniunt eam, et iterum: Noli timere, pusillus grex, quia complacuit Patri uestro dare uobis regnum. De quo pusillo grege et hic apte subiungitur: Non carnis depositio sordium, sed conscientie bone interrogatio in Deum. Ubi est enim conscientia bona, nisi ubi est fides non ficta? Docet namque apostolus Paulus, quod finis precepti est caritas de corde puro et conscientia bona et fide non ficta. Quod ergo aqua diluuii non saluauit extra arcam positos, sed cecidit, sine dubio prefigurabat omnem hereticum, licet habentem baptismatis sacramentum, non aliis, sed ipsis aquis ad inferna  mergendum quibus arca subleuatur ad celum. Ipse quoque octonarius numerus animarum que salue facte sunt per aquam significat, quia sancta Ecclesia in sacramentum Dominice resurrectionis baptismi lauacrum percipit, ut sicut ipse resurrexit a mortuis per gloriam Patris, ita et nos expurgati a peccatis per aquam regenerationis in nouitate uite ambulemus. Octauo namque die, hoc est post septimam sabbati, Dominus a mortuis resurgens et exemplum nobis future resurrectionis et mysterium noue conuersationis, qua in terris positi celestem uitam ageremus, ostendit. Quam etiam ipse Petrus exponendo subiungit dicens.

Per resurrectionem Iesu Christi, qui est in dextera Dei, deglutiens mortem ut uite eterne participes  efficeremur; profectus in celum. Sicut enim ipse resurgens a mortuis ascendit in celum et sedet a dextris Dei, sic etiam nobis per baptisma uiam salutis ac regni celestis introitum patere signauit. Bene autem ait, deglutiens mortem; quod enim deglutimus, agimus, ut uirtute nostri corporis absumptum, nusquam pareat; et deglutiuit mortem Dominus, quam resurgens a mortuis ita funditus consumpsit; ut nichil contra se ultra per attactum alicuius corruptionis ualeret, ac manente specie ueri corporis abesset prorsus labes omnis prisce fragilitatis. Quod ipsum et nobis in fine promittitur futurum, dicente Apostolo cum de nostra resurrectione loqueretur: Tunc fiet sermo qui scriptus est: Absorpta est, mors, uictoria. Bene absorpta, quia et cum nos uite eterne participes  fuerimus effecti, ita nimirum uirtus corporalis immortalis omne preterite corruptionis nouum tollet, quomodo solet flamma ignis immissam aque guttam ardoris sui consumere uirtute.



HOMILIA XIu. ITEM FERIA uI. Lectio sancti Euangelii secundum Mattheum.

In illo tempore: Undecim discipuli abierunt in Galileam in montem ubi constituerat eis iehsu, etc.

Post resurrectionem enim iehsu in Galilee monte conspicitur ibique adoratur. Licet quidam dubitent, et dubitatio eorum nostram augeat fidem, dum manifestius ostenditur Thome et latus lancea uulneratum et manus fixas demonstrat clauis.

Et accedens iehsu locutus est eis dicens: Data est  mihi omnis potestas in celo et in terra. Data ei qui paulo crucifixus ante, qui sepultus in tumulo, qui mortuus iacuerat, qui postea resurrexerat. In celo autem et in terra potestas data est, ut qui antea regnabat in celo per fidem credentium regnet in terris.

Euntes ergo docete omnes gentes, baptizantes eos in nomine Patris, et Filii, et Spiritus sancti. Primum docent omnes gentes, deinde doctos intinguunt aqua. Non enim potest fieri ut corpus baptismi recipiat sacramentum, nisi antea anima fidei susceperit ueritatem. Baptizantur autem in nomine Patris, et Filii, et Spiritus sancti ut quorum est una diuinitas, sit una largitio, nomenque Trinitatis unus Deus est.

 Docentes eos seruare omnia quecumque mandaui uobis. Ordo precipuus iussit apostolis ut primum docerent uniuersas gentes, deinde fidei tingerent sacramento, et post fidem ac baptisma que essent obseruanda preciperent. At ne putemus leuia esse que iusserunt et pauca addit.

Omnia quecunque mandaui uobis, ut qui crediderint, qui in Trinitate fuerint baptizati, omnia faciant que precepta sunt.

Ecce ego uobiscum sum omnibus diebus, usque ad consummationem seculi. Qui usque ad consummationem seculi cum discipulis se futurum esse promittit, et illos ostendit semper esse uicturos, et se nunquam a credentibus recessurum. Qui autem ad consummationem mundi sui presentiam pollicetur, non  ignorat eam diem in qua die se scit futurum cum apostolis. Quomodo dixit, Ecce ego uobiscum sum usque ad consummationem seculi; et iterum: Hec sunt, inquit, uerba mea cum adhuc essem uobiscum, hoc est cum adhuc mortalis essem sicut et uos? Cum illis enim erat presentia corporis, non cum illis erat conditione mortalitatis. Et modo nobiscum est presentia maiestatie, et nobiscum non est presentia corporis. Istarum duarum in sacrosancto baptismate fit concordia lectionum. Apostolus enim dicit: Et uos similis forme saluos facit baptisma; Euangelium ait: Docete omnes gentes, baptizantes eos in nomine Patris, et Filii, et Spiritus sancti. Qui crediderit et baptizatus fuerit, saluus erit; qui uero non crediderit et baptizatus non fuerit, in eternum damnabitur.



HOMILIA Xu. SABBATO IN OCTAuA PASCHAE. Lectio Epistole beati Petri apostoli.


Charissimi, deponentes omnem malitiam, et omnem dolum, et simulationes, et inuidias, et omnes detractiones, sicut modo geniti infantes, rationabile, sine dolo lac concupiscite, ut in eo crescatis in salutem, etc.

Qui renati estis, inquit, nuper et filii Dei per baptisma facti tales estote modo per studium bone conuersationis, quales sunt recensiti infantes per naturam innoxie etatis, ignari malitie et omnis doli, simulare, inuidere, detrahere, aliis huiusmodi uitiis mancipari omnimodis ignorantes. Qui sicut lac in eternum naturaliter desiderant ut ad salutem crescere, atque ad panem comedentes peruenire ualeant,  ita et uos simplicia rudimenta fidei primo de Ecclesie matris uberibus querite, hoc est, de utriusque testamenti doctoribus qui diuina eloquia uel scripsere, uel etiam uiua uoce uobis predicant ut bene discendo perueniatis ad refectionem panis uiui qui de celo descendit, hoc est per sacramenta Dominice incarnationis quibus renati estis et quibus nutrimini, perueniatis ad contemplationem diuine maiestatis.

Rationabiles, inquit, et sine dolo lac concupiscite ut in eo crescatis in salutem, precepto concupiscendi lac uerbi tangit eos qui ad audiendas lectiones sacras inuiti et fastidiosi adueniunt, ignari illius sitis et esuriei de qua Dominus ait: Beati qui esuriunt et sitiunt iustitiam, ideoque tardius ad perfectum salutis  crementum peruenientes, quo possint solido uerbi cibo refici, id est, arcana cognoscere diuina, et maiora facere bona.

Si tamen gustastis quomodo dulcis est Dominus. Hoc, inquit, pacto dimissa atque emundata cordis uestri malitia et spurcitia spiritalem Christi alimoniam concupiscite, sic diuine dulcedinis quanta sit multitudo sapitis. Nam qui nichil de superna suauitate gustat animo, non est mirum si hunc terrestribus illecebris sordidare non euitat. Bene autem Psalmista gustare monet quam dulcis sit Dominus, quia nonnulli sunt qui non id de Domino sentiunt quod dulce interius sapiant, sed quod excussum interius sonet. Qui et si secreta quedam intelligendo percipiunt, eorum dulcedinem experiri non possunt. Et si nouerunt  quomodo sunt, ignorant, ut dixi, quomodo sapiunt. Et quo modo in ipso psalmo de quo hunc uersiculum assumpsit premissum est: Accedite ad eum et illuminamini; recte beatus Petrus subdit dicens.

Ad quem accedentes lapidem uiuum ab hominibus quidem reprobatum, a Domino autem electum et honorificatum. Et hoc de lapide testimonium sumit ex psalmo, ubi scriptum est: Lapidem quem reprobauerunt edificantes, hic factus est in caput anguli. Quod ne quis Iudaico sensu putaret de materiali lapide a Propheta cantatum, qui in edificatione terrene cuiuslibet domus contra hominum dispositionem diuino iudicio componeretur consulte addit, uiuum; ad quem accedentes, inquiens lapidem uiuum,  ut de Christo dictum significet qui recte lapis appellatus est, qui in carne ueniens edificationi sancte Ecclesie qui hanc confirmaret sese inserere dignatus est. uiuus autem qui dicere potuit: Ego sum uia, ueritas et uita. Qui ab hominibus reprobatus est cum diceret: Ego autem constitutus sum rex ab eo, etc. Et honorificatus, quoniam post mortem crucis Deus illum exaltauit, et donauit illi nomen quod est super omne nomen, etc.

Et ipsi tanquam lapides uiui superedificamini in domos spiritales. Superedificamini illos dicit, quia sine Domino Iesu Christo, lapide scilicet uiuo, nulla spiritalis edificatio stare potest. Fundamentum enim aliud nemo potest ponere preter ipsum cuius participatione fideles lapides uiui efficiuntur, qui per infidelitatem  lapides mortui fuerant, duri scilicet et insensibiles quibus merito diceretur: Auferam a uobis cor lapideum, et dabo uobis cor carneum. Sed tanquam lapides uiui ad spiritale edificium aptantur, qui per discretionem eruditi doctoris amputatis actibus et cogitationibus superfluis uelut ictu quadrantur securis, et sicut ordines lapidum in pariete portantur alii ab aliis, ita portantur fideles quique a precedentibus in Ecclesia iustis; portant ipsi sequentes per doctrinam et tolerantiam usque ad ultimum iustum, qui cum a prioribus portetur quem portare debeat, ipse sequentem non habebit. Qui autem omne edificium portat, et ipse a nemine portatur, Dominus est Christus, unde et lapis a Propheta pretiosus uocatur  in fundamento fundatus. Superedificamini, inquit, in domos spiritales. Ita fieri illos domos spiritales dicit, cum sit una domus Christi ex angelis et electis hominibus collecta, quo modo cum sit una Ecclesia catholica toto orbe diffusa, sepe pluraliter appellantur ecclesie propter multifaria scilicet fidelium conuenticula uariis tribubus populis et linguis discreta. Unde dicit ipse: Ego iehsu misi angelum meum testificari uobis hec in ecclesiis. Nec pretereundum quod quidam codices habent numero singulari superedificamini domus spiritalis, alii superedificamini in domum spiritalem, in quo nimirum unitas ipsa totius sancte Ecclesie aptius commendatur. Cum autem iam dixisset Superedificamini domos spiritales siue domus spiritalis addit:

 Sacerdotium sanctum, id est, sacerdotium secundum uos ipsi existentes super fundamentum Christi. Omnem ergo Ecclesiam sacerdotium sanctum appellat, quod sola domus Aaron in lege nomen et officium habuit. Quia nimirum omnes summi pontificis membra sumus, cuncti oleo letitie signamur, uniuersis congruit quod subdit:

Offerre spiritales hostias per Iesum Christum. Spiritales autem hostis opera nostra, eleemosynas et preces dicit, ad distinctionem carnalium in lege uictimarum. Quod autem in conclusione dicit per Iesum Christum ad cuncta que promiserat pertinet quo per ipsius gratiam et superedificamur in illo per architectos sapientes, hoc est ministros Noui Testamenti, et domus spiritales efficimur per spiritum eius  contra pluuias, uentos, flumina tentationum muniti, et sacerdotio sancto participari, et boni aliquid acceptabile Domino gerere, non nisi per ipsum ualemus. Sicut enim palmes non potest ferre fructum a semetipso nisi manserit in uite, sic nec uos, inquit, nisi in me manseritis.

Propter quod continet Scriptura: Ecce pono in Sion lapidem summum angularem electum, pretiosum. Hoc testimonium de Isaia ponit ad confirmandum hoc quod promiserat ad quem accedentes lapidem uiuum, astruens et affirmans Dominum Saluatorem propter firmitatem suam lapidem a prophetis uocari, et quod addit:

Et omnis qui credit in eum non confundetur, propter hoc ponit quod dixerat: Et uos tanquam lapides  uiui superedificamini. Pulchre autem prophete hic conueniunt, et Apostoli sermo quo dicitur: Accedentes ad lapidem uiuum, uel credentes in eo non confundi, illius psalmi uersiculo in quo cum dictum esset, Accedite ad eum et illuminamini, continuo subiunctum est: Et uultus uestri non erubescent. Cui simile est quod Ioannes ait: Et nunc, filioli, manete in eo, ut cum apparuerit habeamus fiduciam et non confundamur ab eo in aduentu eius.

uobis igitur honor credentibus. Ille nimirum honor ut non confundamini ab eo in aduentu eius. Sed sicut ipse ait: Si quis mihi ministrauerit, honorificabit eum Pater meus.

Non credentibus autem lapis quem reprobauerunt  edificantes, ut sicut illum reprobauerunt cum edificarent actus suos, nolentes eum in fundamento cordis sui ponere, ita et ipsi reprobentur ab eo in aduentu eius, nolente illo tunc eos qui se reprobauerunt in edificationem accipere domus sue que est in celis. Et hec distinctio honoris credentium, non credentium autem reprobationis hucusque pertingit, hinc item de credentibus infert:

Hic factus in caput anguli. Quia uidelicet sicut lapis angularis duos parietes coniungit, ita Dominus Iudeorum plebem et gentium in una sibi fidei societate copulauit. Ac mox de infidelibus addit:

Et lapis offensionis et petra scandali. Hinc et Paulus: Nos predicamus, inquit, Christum Iudeis quidem scandalum, gentibus autem stultitiam.

 His qui offendunt uerbo, nec credunt in quo positi sunt. Offendunt uerbo eo ipso quod uerbum Dei audire eos contingit; offendunt animo, dum nolunt credere quod audiunt. Quorum stultitiam exaggerando subiecit, nec credunt in quo et positi. Sunt qui in hoc positi, id est per naturam homines facti sunt ut credant Deo et eius uoluntati obtemperent, Salomone attestante cum ait: Dominum time et mandata eius obserua, hoc est omnis homo, id est, in hoc naturaliter factus est omnis homo ut Deum timens eius mandatis obsecundet. Quidam codices habent, in quo et positi. Item quod intelligitur iuxta hoc, quod Paulus de Domino loquens ait: In ipso enim et uiuimus, et mouemur, et sumus.

uos autem genus electum, regale sacerdotium, gens  sancta, populus acquisitionis. Hoc est, laudis testimonium quondam antiquo Domini populo per Moysen datum, quod nunc recte gentibus dat apostolus Petrus, quia uidelicet in Christum crediderunt, qui uelut lapis angularis in eam quam in se Isrel habuerat salutem gentes aduniuit, quos genus electum uocat propter fidem, ut distinguat ab eis qui lapidem uiuum reprobando facti sunt ipsi reprobi. Regale autem sacerdotium qui illius corpori sunt uniti qui rex summus et sacerdos est uerus, regnum suis tribuens ut rex, et ut pontifex eorum peccata sui sanguinis hostia mundans, Regale sacerdotium eos nominat, et ut regnum sperare perpetuum et hostias immaculate conuersationis Deo semper offerre meminerint. Gens quoque sancta et populus acquisitionis  uocantur iuxta id quod apostolus Paulus prophetie exponens sententiam dicentis: Iustus autem meus ex fide uiuit. Quod si subtraxerit se non placebit anime mee. Nos autem, inquit, non sumus subtractionis in perditionem, sed fidei in acquisitionem anime. Et in Actibus apostolorum: uos Spiritus sanctus posuit episcopos regere Ecclesiam Domini quam acquisiuit sanguine suo. Populus ergo acquisitionis facti sumus in sanguine nostri Redemptoris, quod erat quondam populus Isrel, redemptus sanguine agni de Aegypto. Unde et in sequenti quoque uersiculo mystice ueteris recordatur historie, et hac nouo Dei populo spiritaliter docet implendum dicens:

Ut uirtutes annuntietis eius qui de tenebris uos uocauit  in admirabile lumen suum. Sicut enim hi qui de Aegyptia seruitute liberati sunt per Moysen carmen triumphale post transitum maris Rubri, et demersum Pharaonis exercitum Domino cantarunt, ita et nos oportet post perceptum in baptismo remissionem peccatorum dignas beneficiis celestibus rependere gratias. Namque Aegyptii non solum quia populum Dei affligebant, uerum etiam quia tenebre uel tribulationes interpretantur apte persequentia nos peccata, sed in baptismate significant deleta. Liberatio quoque filiorum Isrel, et ad promissam olim patriam perductio congruit mysterio nostre redemptionis per quam ad lucem superne mansionis illustrante nos ac ducente Christi gratia tendimus; cuius lucem gratie etiam illa nubes et ignis columna  premonstrauit, que eos in toto itinere illo a tenebris defendit noctium et ad promissas patrie sedes in uenerabili calle perduxit.

Qui aliquando non populus, nunc autem populus Dei qui non consecuti misericordiam, nunc autem misericordiam consecuti. Indicat aperte per hos uersiculos, quod his qui de gentibus ad fidem uenerant hanc scripsit epistolam; qui quondam alienati a conuersatione populi Dei, tunc per gratiam fidei populo sunt eius uniti, et misericordiam quam sperare non nouerant adepti. Assumit autem eos de propheta Osee qui de uocatione gentium precinens ait: uocabo, inquit, non plebem meam, plebem meam, et non misericordiam consecutam, misericordiam consecutam. Et erit in loco ubi dictum est eis: Non  plebs mea uos; ibi uocabuntur filii Dei uiui. Et iuxta Psalmiste sententiam: Omnes gentes plaudent manibus et iubilant in uoce exsultationis. Et item: Omnes gentes, inquit, uenient, et adorabunt coram te, et honorificabunt nomen tuum in eternum, quia magnus est Dominus Deus noster et magnitudinis eius non est finis; qui uiuit et regnat in Trinitate et unitate perfecta Deus per omnia secula seculorum. Amen.



HOMILIA XuI. IN EODEM FESTO. Lectio sancti Euangelii secundum Ioannem.

In illo tempore, una sabbati Maria Magdalene uenit mane, cum adhuc tenebre essent, ad monumentum et uidit lapidem sublatum a monumento, etc.

 Sicut in principio mulier auctor culpe uiro fuit, uir exsecutor erroris, ita nunc que prius mortem gustauerat resurrectionem prior uidit; et ne perpetui reatus apud uiros opprobrium sustineret que culpam uiro transfuderat, transfudit et gratiam. Una sabbati dicit, quam iam diem Dominicum propter Domini resurrectionem mos Christianis appellat; quem Mattheus solus in euangelistis primam sabbati nominauit.

Cucurrit ergo, et uenit ad Simonem Petrum et ad alium discipulum quem amabat iehsu, et dicit eis: Tulerunt Dominum de monumento, et nescio ubi posuerunt eum. Amore nimio turbata dum quem quesiuit non inuenit: cucurrit discipulis nuntiare ut aut secum  quererent, aut secum dolerent ablatum Dominum, quem Dominum nominare non metuit dum corpus illius tantummodo quereret in sepulcro.

Exiit ergo Petrus et ille alius discipulus, et uenerunt ad monumentum. Currebant autem duo simul, et ille alius discipulus precucurrit citius Petro, et uenit primus [prius] ad monumentum. Aduertenda hic et commendanda recapitulatio quomodo reditum est ad id quod fuerat pretermissum, et tanquam hoc sequeretur adiunctum est. Cum enim iam dixisset uenerunt ad monumentum, regressus est ut narraret quomodo uenerunt, atque ait: Accurrebant autem duo simul, etc. Ubi ostendit quod precurrens ad monumentum prior uenerit ille alius discipulus, quem  seipsum significat, sed tanquam de alio more sancte Scripture cuncta narrat.

Et cum se inclinasset, uidit linteamina posita, non tamen introiuit. Quod uero Maria Magdalene uenit ad monumentum cum adhuc tenebre essent, iuxta historiam notatur hora, iuxta intellectum uero mysticum requirentis signatur intelligentia. Maria enim auctorem omnium quem carne uiderat mortuum querebat in monumento, et quia hunc minime inuenit, furatum credidit. Adhuc ergo erant tenebre, cum uenit ad monumentum. Cucurrit citius, discipulis nuntiauit; sed illi pre ceteris cucurrerunt qui pre ceteris amauerunt, uidelicet Petrus et Ioannes. Currebant autem diu simul, sed Ioannes precucurrit citius Petro, uenit prior ad monumentum et ingredi  non presumpsit.

uenit ergo Simon Petrus sequens eum, et introiuit in monumentum. Iste uero cursus duorum discipulorum magnum habet mysterium. Quid enim per Ioannem qui prior uenit ad monumentum et non intrauit nisi Synagoga significatur? Quid per Petrum, nisi Ecclesia ex gentibus congregata demonstratur, que posterius uocata, prior intrauit? Cucurrerunt enim pariter Gentilitas et Synagoga per huius seculi successiones, sed non pari intelligentia ueniebant. uenit Synagoga prior ad monumentum, sed minime intrauit, quia legis quedam percepit mandata, prophetas incarnationis ac passionis Dominice audiuit, sed credere in mortuum noluit.

uidit Ioannes posita linteamina, non tamen introiuit,  quia uidelicet Synagoga et Scripture sacre sacramenta cognouit, et tamen ad fidem passionis Dominice credendo, intrare distulit; quem diu longeque prophetauit, presentem uidit et renuit, hominem esse despexit, Deum carne mortalem factum credere noluit. Quid ergo est, nisi quia et citius cucurrit, et tamen ad monumentum uacua stetit. uenit autem Simon Petrus subsequens eum et introiuit in monumentum, quia secuta posterior Ecclesia gentium mediatorem Dei et hominum hominem Iesum Christum, et cognouit carne, mortuum et uiuentem credidit Deum. Sequitur:

Et uidit linteamina posita, et sudarium, quod fuerat super caput Iesu non cum linteaminibus positum,  sed separatim inuolutum in unum locum. Quid est quod sudarium capitis Domini cum linteaminibus non inuenitur in monumento, nisi quod attestante Paulo caput Christi est Deus et diuinitatis incomprehensibilia sacramenta ab infirmitatis nostre cognitione disiuncta sunt, eiusque potentia creature transcendit naturam. Et notandum quod non solum separatim, sed etiam inuolutum inuenire dicitur. Linteum quippe quod inuoluitur, eius nec initium nec finis aspicitur. Recte ergo sudarium capitis inuolutum est, quia celsitudo diuinitatis nec cepit esse nec desiuit. Bene autem additur, in unum locum, quia in scissura mentium Deus non est; Deus quippe in unitate est, et illi eius habere gratiam merentur qui se ab inuicem propter persecutorum  scandala non diuidunt. Potest quoque per sudarium passio Domini nostri designari, cuius passionis sacramenta infidelibus sunt inuoluta, quia quem uidebant carne mortalem, Deum esse immortalem non credebant. Sudarium ergo quod super eius caput fuerat, seorsum inuenitur, quia ipsa passio Redemptoris nostri longe a nostra passione disiuncta est, quoniam ipse sine culpa pertulit quod nos culpa toleramus. Ipse sponte morti succumbere uoluit, ad quam nos inuiti uenimus. Sequitur:

Tunc ergo introiuit et ille discipulus qui uenerat prius ad monumentum. Postquam intrauit Petrus, ingressus est et Ioannes. Posterior intrauit qui prior uenerat. Notum est quod in fine mundi ad Redemptoris fidem etiam Iudea colligetur, Paulo attestante  qui ait: Donec plenitudo gentium intraret, et sic omnis Isrel saluus fieret.

Et uidit et credidit. Quid ergo uidit et quid credidit? uidit linteamina posita, et credidit quod mulier dixerat, de monumento Dominum fuisse sublatum. Adhuc enim tenebre erant in monumento, id est, in mentibus illorum, ideo sequitur, et dixit: Nondum enim sciebant Scripturas, quia oporteret eum a mortuis resurgere. Abierunt ergo iterum discipuli ad semetipsos, id est, ubi habitabant, et unde ad monumentum cucurrerant. Hocque notandum est, quod in lapidis nomine et in duorum significatione populorum, istarum duarum congrua sit concordia lectionum et in angulari lapide secundum Apostolum uterque populus copulatur, et in duobus apostolis secundum  Euangelium utrique populi designantur; Ioannes enim Iudeorum, Petrus gentium populum figurabat. Qui tamen utrique et Iudeis atque gentibus uerbum Dei predicabant, et Saluatorem nostrum Dominum Iesum Christum ueraciter a mortuis resurrexisse otendebant, cui est gloria cum Domino Patre in unitate Spiritus sancti, per omnia secula seculorum. Amen.



HOMILIA XuII. DOMINICA OCTAuA PASCHAE. Lectio Epistole beati Ioannis apostoli.

Charissimi, omne quod natum est ex Deo, uincit mundum, etc.

Ideo namque mandata diuina non sunt grauia,  quia omnes qui uera deuotione mancipantur, et aduersa mundi huius et blandimenta pari mente contemnunt, ipsam quoque mortem uelut ingressum patrie celestis amantes. Et ne quis sua uirtute mundi uel luxus uel labores se superare posse confideret, consulte subiungit.

Et hec est uictoria que uincit mundum, fides nostra. Illa nimirum fides que per dilectionem operatur, illa fides qua eius humiliter auxilium flagitamus qui ait: In mundo pressuram habebitis; sed confidite, ego uici mundum.

Quis est autem qui uincit mundum, nisi qui credit quod iehsu est Filius Dei? uincit mundum, qui Iesum esse Filium Dei credens, digna eidem fidei opera iungit. Sed nunquid sola diuinitatis eius fides  et confessio ualet ad salutem sufficere? uide sequentia.

Hic est, qui uenit per aquam et sanguinem, iehsu Christus. Qui ergo erat eternus Filius Dei, factus est homo in tempore, ut qui nos per diuinitatis sue potentiam creauerat, per humanitatis sue infirmitatem recrearet.

Qui uenit per aquam et sanguinem sue passionis. Non in aqua solum, sed in aqua et sanguine. Non solum baptizari propter nostram ablutionem dignatus est, ut nobis baptismi sacramentum consecraret et traderet, uerum etiam sanguinem suum dedit pro nobis et sua nos passione redemit; cuius sacramentis semper refecti nutriremur ad salutem.

Et spiritus est qui testificatur quomodo Christus est  ueritas. Baptizato in Iordane Domino descendit Spiritus sanctus in specie columbe super eum, testimonium illi perhibens quia ueritas est, hoc est uerus Dei Filius, uerus mediator Dei et hominum, uerus humani generis Redemptor ac reconciliator, uere ipse mundus ab omni labe peccati, uere sufficiens tollere peccata mundi. Quod etiam ipse Baptista, uiso eiusdem Spiritus aduentu, intelligens ait: Qui me misit baptizare in aqua, ille mihi dixit: Super quem uideris Spiritum descendentem et manentem super eum, hic est qui baptizat in Spiritu sancto, et ego uidi, et testimonium perhibui, quia hic est Filius Dei. Quia ergo Spiritus Iesum Christum esse testatur, ipse se ueritatem cognominat. Baptista illum ueritatem predicat, filius tonitrui ueritatem  euangelizat. Taceant blasphemi qui hunc fantasma esse dogmatizant, pereat de terra memoria eorum, qui eum uel Deum uel hominem esse uerum denegant.

Quia tres sunt qui testimonium dant, spiritus, aqua, et sanguis. Spiritus dedit testimonium quomodo iehsu est ueritas, quando super baptizatum descendit. Si enim Filius uerus Dei non esset, nequaquam in eum tanta manifestatione Spiritus sanctus ueniret. Aqua etiam et sanguis dedere testimonium quomodo iehsu est ueritas, quando de latere eius in cruce mortui manarunt, quod nullatenus fieri posset, si ueram carnis naturam non haberet. Sed et hoc quod cum ante passionem oraret, factus est sudor  eius sicut gutte sanguinis decurrentis in terram, ueritati carnis assumpte testimonium dat. Nec reiiciendum quod in hoc quoque sanguis et aqua testimonium illi dederunt quando de latere mortui uiuaciter effluxerunt, quod erat contra naturam corporis; atque ob id mysteriis aptum et testimonio ueritatis fuit congruum, uidelicet insinuatur quia et ipsum Domini corpus melius post mortem esset uicturum resuscitatum in gloria, et ipsa mors illius nobis uitam donaret. Hoc quoque quod sudor eius instar guttarum sanguinis decurrebat in terram testimonium perhibebat illi sacrosancto mysterio, quod Ecclesiam totum per orbem suo sanguine lauaret.

Et tres unum sunt. Indiuidua namque hec manent,  nichilque eorum a sua connexione seiungitur, quia nec sine uera diuinitate humanitas, nec sine humanitate diuinitas. Sed et in nobis hec unum sunt, non nature eiusdem substantia, sed eiusdem operatione mysterii. Nam, sicut beatus Ambrosius ait, Spiritus mentem renouat, aqua proficit ad lauacrum, sanguis spectat ad pretium. Spiritus enim nos per adoptionem filios Dei fecit, sacri fontis unda nos abluit, sanguis Domini nos redemit. Alterum igitur inuisibile, alterum uisibile testimonium sacramento consequitur spiritali:

Si testimonium hominum accepimus, testimonium Dei maius est, quoniam hoc est testimonium Dei quod maius est, quia testificatus est de Filio suo. Magnum est testimonium hominis quod perhibet de Filio Dei, dicens: Dixit Dominus Domino meo: Sede a dextris  meis. Et ex persona illius Filii: Dominus dixit ad me: Filius meus es tu. Itemque ex persona Patris loquentis de Filio: Ipse inuocabit me, Pater meus es tu, Deus meus, et susceptor salutis mee. Pater meus, quia ego Filius Dei; Deus meus, quia ego homo; susceptor salutis mee, quia ego passurus et a morte saluandus sum. Et ego, inquit, primogenitum ponam illum excelsum pre regibus terre. Magnum est hoc testimonium uerax, et omni acceptione dignum hoc est testimonium de Filio Dei; sed multo magis est testimonium Dei, quod testificatus est ipse de Filio suo, cum de celo illum alloquens ait: Tu es Filius meus dilectus, in te complacuit mihi. Magnum est testimonium precursoris quod  Dei Filio perhibens, ait: Ego baptizaui uos aqua, ille uero baptizabit uos Spiritu sancto. Maius est testimonium Patris quo Spiritum sanctum in eum, quo semper erat plenus etiam uisibiliter misit.

Qui credit in Filium Dei habet testimonium Dei in se. Qui ita credit in Filium Dei, ut exerceat operando quod credit, habet testimonium Dei in se, illud utique, quia ipse quoque in filiorum Dei numero iure computetur, ipso unico Dei Filio sic suis fidelibus pollicente: Si quis mihi ministrauerit, honorificabit eum Pater meus. Quod si Dei testimonium habere merueris, si Dominum testem tue fidei intemerate possederis, quid te hominum infamia, aut persecutio ledet: Si enim Deus pro nobis, quis contra  nos; qui redimet animas seruorum suorum et non derelinquet omnes sperantes in se iehsu Christus, Dominus noster qui cum Patre et Spiritu sancto uiuit et regnat, per omnia secula seculorum. Amen.



HOMILIA XuIII. IN EODEM FESTO. Lectio sancti Euangelii secundum Ioannem.

In illo tempore, cum esset sero die illo una sabbatorum, et fores essent clause ubi erant discipuli congregati propter metum Iudeorum, uenit iehsu et stetit in medio eorum, etc.

Quid mirum si clausis ianuis post resurrectionem suam in eternum iam uicturus intrauit, qui moriturus ueniens non aperto utero uirginis exiuit. Sed quia illud corpus quod uideri poterat fides intuentium  dubitabat, ostendit eis protinus manus et latus, palpandam carnem prebuit quam clausis ianuis introduxit. Claui enim manus fixerant, lancea latus aperuerat: ibi ad dubitantium corda sananda uulnerum sunt seruata uestigia, quia in se duo mira et iuxta humanam rationem sibi ualde contraria ostendit, dum post resurrectionem corpus suum et incorruptibile et tamen palpabile demonstrauit. Nam et corrumpi necesse est quod palpatur, et palpari non potest quod non corrumpitur. Sed miro modo atque inestimabili Redemptor noster et incorruptibile post resurrectionem et palpabile corpus exhibuit, ut monstrando incorruptibile inuitaret ad premium, prebendo palpabile formaret ad fidem. Et incorruptibilem se ergo et palpabilem demonstrauit ut profecto  esse post resurrectionem ostenderet corpus suum, et eiusdem nature et alterius glorie.

Dicit eis: Pax uobis. Pacem offerebat qui propter pacem uenit, et quibus ante dixit: Pacem relinquo uobis, pacem meam do uobis, modo dicit Pax uobis: quam pacem in nascente Christo angeli predicauerunt mundo.

Et hoc cum dixisset, ostendit eis manus et latus. Gauisi sunt ergo discipuli uiso Domino. Parum fuit oculis se uidendum prebere, si non preberet etiam manibus contrectandum. Qui dum palpanda discipulis ossa carnemque premonstrat, aperte statum uere resurrectionis que in se facta, et in nobis est futura significat. Quia non sicut Eutychius Constantinopolitane urbis episcopus scripsit, nostrum corpus nulla  resurrectionis gloria erit impalpabile, uentis ereque subtilius; in illa enim resurrectionis gloria erit corpus nostrum subtile quidem per effectum spiritalis potentie, sed palpabile per ueritatem nature. Neque huic assertioni putetur apostoli sermo repugnare, quia caro et sanguis regnum Dei non possidebunt; hoc enim loco Apostolus carnis et sanguinis nomine non substantiam ueri corporis, sed corruptionem mortalitatis significat, sicut ipse consequenter exposuit dicens: Neque corruptio incorruptelam possidebit. Aliter namque in Scriptura sacra caro iuxta naturam, aliter iuxta culpam, aliter iuxta corruptionem mortalitatis, que ex culpa contigit, appellatur. Iuxta naturam quidem cum dictum est: Hoc nunc os ex  ossibus meis et caro de carne mea; et uerbum caro factum est et habitabit in nobis. Iuxta culpam uero cum dicitur: Caro concupiscit aduersus spiritum et spiritus aduersus carnem. Iuxta corruptibilitatem autem, cum scriptum est: Et memorati sunt quia caro sunt, id est, fragiles et moribundi. Hoc enim se carnis nomine designasse manifestat ipse Psalmista, qui protinus addit: Spiritus uadens et non rediens. Regnum itaque Domini caro non possidebit, id est caro iuxta culpam uel mortalitatem; et tamen caro possidebit regnum Domini, id est, caro iuxta naturam quam et Dominus post resurrectionem uidendam palpandamque discipulis exhibuit. Et de qua beatus Iob cum gloriam resurrectionis describeret, ait: Et rursum circumdabor pelle mea, et in carne mea uidebo  Dominum. Lege epistolam sancti Augustini ad Crescentium de corpore Domini post resurrectionem.

Dicit ergo eis iterum Pax uobis. Iteratio sermonis confirmatio est. Quod autem dicit secundo, Pax uobis, ostendit pacificata esse que in celis sunt, et que in terris per sanguinem suum.

Sicut misit me Pater, et ego mitto uos. Pater Filium misit, qui hunc pro redemptione generis humani incarnari constituit; quem uidelicet in mundo uenire ad passionem uoluit, sed tamen amauit Filium quem ad passionem misit. Electos uero apostolos Dominus non ad mundi gaudia, sed sicut ipse missus est ad passiones in mundum mittit. Quia ergo Filius amatur a Patre, et tamen ad passionem mittitur, et ita discipuli amantur a Domino, qui tamen ad passionem  mittuntur in mundum. Itaque dicitur: Sicut misit me Pater, et ego mitto uos, id est ea caritate uos diligo, cum inter scandala persecutorum mitto, qua me caritate Pater diligit, quem uenire ad tolerandas passiones fecit.

Hoc cum dixisset, insufflauit, et dicit eis: Accipite Spiritum sanctum. Querendum nobis est quid est quod Spiritum sanctum Dominus noster, et semel dedit in terra consistens, et semel celo presidens. Neque enim alio in loco Spiritus sanctus aperte monstratur, nisi nunc cum per insufflationem percipitur, et postmodum cum de celo ueniens in linguis uariis demonstratur. Cur ergo prius in terra discipulis datur, postmodum de celo mittitur, nisi quod duo sunt precepta caritatis, dilectio uidelicet Dei et proximi:  in terra datur Spiritus ut diligatur proximus, e celo datur spiritus ut diligatur Deus. Sicut ergo una est caritas et duo precepta, ita unus Spiritus et duo data. Prius a consistente Domino in terra, postmodum e celo, quia in proximi amore discitur qualiter peruenire debeat ad amorem Dei. Insufflando significat Spiritum sanctum non Patris solius esse Spiritum, sed et suum.

Quorum remiseritis peccata, remittuntur eis, et quorum retinueritis, retenta sunt. Ecce caritas que per Spiritum sanctum diffunditur in cordibus nostris, participum suorum peccata dimittit; eorum autem qui non sunt eius participes tenet. Ideo postquam dixit, Accipite Spiritum sanctum, hoc continuo de  peccatorum remissione ac detentione subiecit. Sciendum uero est quod hi qui primum Spiritum sanctum habuerunt ut et ipsi innocenter uiuerent et in predicatione quibusdam prodessent, idcirco hunc post resurrectionem Domini patenter acceperunt, ut non prodessent paucis, sed pluribus profuissent.

Thomas autem unus de duodecim, qui dicitur Didymus, non erat cum eis quando uenit iehsu. Iste unus discipulus defuit. Reuersus quod gestum est audiuit, audita credere renuit. uenit iterum Dominus et non credenti discipulo latus palpandum prebuit, manus ostendit, et ostensa uulnerum suorum cicatrice, infidelitatis illius uulnus sanauit. Quid, fratres karissimi, quid inter hec animaduertistis? nunquid casu gestum creditis ut electus ille discipulus tunc  deesset? Post hec ueniens audiret, audiens dubitaret, dubitans palparet, non hoc casu sed diuina dispensatione gestum est. Egit namque miro modo superna clementia ut discipulus dubitans dum in magistro suo uulnera palparet carnis, in nobis uulnera sanaret infidelitatis. Plus enim nobis Thome infidelitas ad fidem, quam fides credentium discipulorum fuit, quia dum ille ad fidem palpando reducitur, nostra mens omni dubitatione postposita in fide solidatur.

Dixerunt ergo ei alii discipuli: uidimus Dominum. Ille autem dixit eis: Nisi uidero in manibus eius fixuram clauorum, et mittam digitum meum in locum clauorum, et mittam manum meam in latus eius, non credam. Quod autem dicit Ioannes non cum illis fuisse tunc apostolum Thomam, cum secundum Lucam  duo illi, quorum erat unus Cleophas, regressi Ierusalem inuenerunt congregatos undecim, et eos qui cum ipsis erant, procul dubio intelligendum est quod inde Thomas exierit antequam eis Dominus hec loquentibus appareret.

Et post dies octo iterum erant discipuli eius intus, et Thomas cum eis. uenit iehsu ianuis clausis, et stetit in medio eorum et dixit: Pax uobis. Deinde dicit Thome: Infer digitum tuum huc, et uide manus meas, et affer manum tuam, et mitte in latus meum, et noli esse incredulus sed fidelis. Sic quippe discipulum post resurrectionem suam dubitare permisit, nec tamen in dubitatione deseruit, sicut ante natiuitatem suam habere Mariam sponsum uoluit, qui tamen ad eius nuptias non peruenit. Nam ita factus est discipulus  dubitans et palpans testis uere resurrectionis, sicut sponsus fuit matris custos integerrime uirginitatis. Non solum manus et pedes quibus indita clauorum claruere uestigia, sed attestante Ioanne etiam latus quod lancea perforatum fuerat ostendit, ut uidelicet ostensa uulnerum suorum cicatrice dubietatis atque infidelitatis eorum uulnus sanaret. uerum quomodo post resurrectionem clauorum et lancee loca pandendo discipulorum dignatus est fidem spemque roborare, ita in die iudicii et eadem pass onis iudicia et ipsam pariter crucem monstrando uenturus est impietatem superborum infidelitatemque confundere, scilicet ut ipsum se esse, qui ab impiis et pro impiis mortuus est, cunctis palam angelis et hominibus ostendat,  uideantque, ut scriptum est, in quem pupugerunt, et plangant se super eum omnes tribus terre. Sanc notandum quod solent in hoc loco gentiles calumniam struere, et fidem sperate a nobis resurrectionis stulta garrulitate deridere. Si enim ipse Deus uester, inquiunt, nec sibi inflicta a Iudeis uulnera curare preualuit, sed cicatricum uestigia celo secum, ut dicitis inuexit, qua temeritate putatis eum uestra de puluere membra ad integrum esse restauraturum. Quibus respondendum, quia Deus noster qui suam perpetua iam immortalitate glorificatam de sepulcro carnem resuscitare quando uoluit, et quomodo uoluit, potuit, etiam qualem uoluit suscitauit. Neque enim consequens est ut qui maiora fecisse probatur minora facere nequiuerit, sed certe dispensationis gratia  qui maius fecit minus facere supersedit. Hoc est quod mortis regna destruxit, signa mortis obliterare noluit: primo uidelicet ut per hec discipulis suis fidem sue resurrectionis astrueret; deinde ut Patri pro nobis supplicans quale genus mortis pro mortalium uita protulerit semper ostendat; tertio ut sua morte redemptis qua misericorditer adiuti sint propositis semper eiusdem mortis innouet indiciis, ideoque, misericordias Domini in eternum cantare non cessent sed dicant qui redempti sunt a Domino: Quoniam bonus, quoniam in eternum misericordia eius; postremo ut etiam perfidis in iudicio quam iuste damnentur ostensa inter alia flagitia etiam uulnerum que ab eis suscepit cicatrice denuntiet. ueluti si miles aliquis fortissimus iubente suo rege pro  totius gentis salute singulari certamine desudans, multis quidem uulneribus exceptis, hostem tamen interficiat, spolia eius diripiat, uictoriam sue genti reportet, et interrogatus a medico, cui curandus committitur, ita ne uelit curari ut nec uestigia uulnerum ulla resideant, an magis ita ut cicatrices quidem remaneant, deformitas uero prorsus omnis et feditas absit, respondeat sepius ita se uelle sanari ut, toto salutis decorisque pristini statu recuperato, perpetua secum tanti circumferat signa triumphi. Sic profecto Dominus perpetis ob signum uictorie non curari excepta pro nobis uulnera passionis, sed ipsorum cicatrices celo inferre quam abolere maluit; nec tamen ex his quippiam fidei nostre resurrectionis  preiudicat, de qua ueraci promissione predicitur: Et capillus de capite uestro non peribit.

Respondit Thomas et dixit ei: Dominus meus et Deus meus. Dicit ei iehsu: Quia uidisti me credidisti. Dum ergo uidit Thomas, dum palpauit, cur ei dicitur: Quia uidisti me, credidisti? Sed aliud uidit, aliud credidit; a mortali quippe homine diuinitas uideri non potuit. Hominem igitur uidit et Deum confessus est dicens: Dominus meus et Deus meus. uidendo ergo credidit qui considerando hominem uerum hunc Deum quem uidere non poterat exclamauit.

Beati qui non uiderunt, et crediderunt. In hac nimirum sententia nos specialiter signati sumus, qui eum quem carne non uidimus, mente retinemus.  Nos signati sumus, sed si fidem nostram operibus sequimur; ille etenim uere credit, qui exercet operando quod credit. Quod autem ait, Beati qui non uiderunt et crediderunt, preteriti temporis usus est uerbo, tanquam ille qui quod erat futurum in sua nouerat predestinatione iam factum. Sed his uerbis proprie gentium, ut diximus, fides designatur. Multa quidem et alia signa fecit iehsu in conspectu discipulorum suorum, que non sunt scripta in libro hoc, significans euangelista plurima fecisse Iesum signa et miracula salutis et predicationis que non scripta essent propter multitudinem illarum rerum que geste fuerunt ab eo.

Hec autem scripta sunt ut credatis quia iehsu Christus est Filius Dei, et ut credentes uitam eternam  habeatis in nomine eius. Ille enim qui credit quia iehsu est Christus Filius Dei, credendo ipsum Filium in se habet: habendo Filium et uitam habet, quia ipse dixit: Ego sum uia et ueritas et uita. Insuper uitam cum sanctis possidebit eternam ubi erit certa securitas, sempiterna felicitas, inenarrabile gaudium ubi implebitur illud: Ero illorum Deus, et ipsi mihi erunt populus, id est ero unde satientur, ero eorum et uita, et salus, et uictus, et copia, et gloria, et honor, et pax, et omnia bona. Et sic implebitur illud Apostoli: Ut sit Deus omnia in omnibus, ipse finis erit desideriorum nostrorum, qui sine fine uidebitur, sine fastidio amatur, sine fatigatione laudatur iehsu Christus Dominus noster, qui cum Patre et Spiritu sancto uiuit et regnat Deus per omnia secula seculorum.  Amen.



HOMILIA XIX. FERIA Iu. Lectio Epistole ad Hebreos.

Fratres, obedite prepositis uestris et subiacete eis; ipsi enim peruigilant quasi rationem pro animabus uestris reddituri, ut cum gaudio hoc faciant et non gementes; hoc enim non expedit uobis.

Postquam superius dixerat, Quorum contemplantes exitum conuersationis, imitamini fidem, tunc intulit: obedite prepositis uestris, et subiecti estote. Primum constituit eos et tunc dixit: Obedite prepositis uestris, et subiacete eis. Quid ergo, dicit aliquis, dum prepositus malignus exstiterit? Non obaudimus malignum,  qualiter dicis malignum; si quidem in causa fides est, fuge illum et euita, non solum si homo fuerit, sed etiam si angelus de celo descenderit. Si uero in toto corde et moribus malignum ducis, noli scrutari. Et hec non ex me ipso dico, sed ex diuina Scriptura. Audi Iesum dicentem: Super cathedram Moysi sederunt scribe et Pharisei; et primo dicens de his multa mala tunc dixit: Super cathedram Moysi sederunt; omnia, inquit, que dixerint uobis facite, que autem fecerint, facere nolite. Habent, inquit, dignitatem, licet uite sint perdite, uerum non ad uitam eorum, sed ad sermones intendite. Quantum enim ad mores attinet nullus poterit ledi. Qua ratione hoc? quia que facit manifesta sunt omnibus, et neque ipse, ac si ad cacumen iniquitatis perueniat,  poterit alios mala docere. Cum autem fidei causa uertitur, neque manifestum est omnibus quod dicitur, neque malignus dubitat docere contraria: nam et quod dictum est: Nolite iudicare ne iudicemini, de uita dictum est, non de fide. Quod enim infertur hoc manifestat: Quid uides, inquit, stipulam in oculo fratris tui et trabem in oculo tuo non uides? Omnia ergo que uobis dixerunt, inquit, ut faciatis facite. Facere autem operis est non fidei. Secundum autem opera eorum nolite facere. Intueris quomodo non de dogmatibus, sed de uita et operibus sermo est. Ipsi enim uigilant pro uobis rationem reddituri. Audiant et principes, non soli illi qui reguntur a principibus, quomodo sicut obedientes oportet esse qui reguntur, sic etiam rectores et principes uigilantes  esse dicit. Hoc, inquit, dico ut cum gaudio faciant et non gemiscentes, non enim expedit uobis. Intueris quando contemnuntur principes, non oportet ultiones ingerere, sed tota ultio est plorare et ingemiscere. Nam et medicus quando ab egroto contemnitur, non se ulciscitur, sed plorat et ingemiscit; sed dicis quia ille ingemiscit, ulciscitur in te Deus. Si enim cum pro nostris peccatis ingemiscimus, adducimus ad nos propitiationem Dei, per aliorum uero superbiam et contemptum cum ingemiscimus, nonne amplius aduocamus Deum? Gemitus enim omni erit ultione deterior. Quando enim ipse non intelligit, ingemiscens inuocat Dominum. Et sicuti cum doctor contemnitur a puero, pedagogus cogatur qui seuerius accedit ad puerum, sic etiam hi qui  inobedientibus discipulis non loquentur periculum.

Orate pro nobis; confidimus enim quia bonam habemus conscientiam in omnibus bene uolentes conuersari. Intueris quomodo he deprecationes sunt ueluti ad contristatos scribens, et ad eos qui auertebantur, et qui circa eum ueluti circa preuaricatorem afficiebantur, non ferentes ne quidem nomen eius audire. Quomodo igitur ab obedientibus sibi talia postulabat, qualia quis a dilectoribus potest presumere, propterea in hoc loco hoc constituit dicens, Confidimus quia bonam conscientiam habemus, ueluti si diceret: Nolo mihi accusationes aliquas proferatis. Conscientia, inquit, nostra nos in nullo condemnat, neque nobis aliquid conscii sumus quomodo uobis insidias fecerimus. Confidimus, inquit, quoniam  bonam conscientiam habemus in omnibus, non in gentibus tantum, sed etiam in uobis. Nihil negotiationis gratia fecimus, nichil confectionis protulimus; fortasse enim in talibus accusabatur. Audierunt enim, inquit, de te quomodo discessionem doces a lege; non sicut inimicus, inquit, neque sicut hostis, sed sicut amicus hec scribo. Hoc etiam ex his que sequuntur ostenditur.

Amplius autem deprecor uos hoc facere, ut quo celerius restituar uobis. Hoc enim nimium amantis est sic orare non simpliciter, sed cum tota intentione et omni prorsus studio. Ut cito, inquit, ad uos ueniam. Hoc animi est nichil sibi conscii festinare, ut ad eos uelociter adueniret, et exhortari illos, orare pro illis,  ut hoc ei concederetur. Primum ab ipsis postulat orationes, tunc etiam ipse pro eis omnia bona deprecabatur.

Deus autem pacis, qui eduxit de mortuis pastorem magnum ouium in sanguine testamenti eterni Dominum nostrum Iesum Christum, aptet uos in omni opere bono, ut faciatis uoluntatem eius, faciens in uobis quod placeat coram se per Iesum Christum, cui gloria in secula seculorum. Amen. Deus, inquit, pacis; nolite igitur dissidere a nobis si uultis Dominum habere propitium. Qui eduxit, inquit, de terra pastorem magnum. Hoc de resurrectione dictum est. Hinc enim usque ad finem orationis rationem eis de resurrectione confirmat, et testificatur eis maiora perfectionis. Ad illos enim pertinet, qui iam sumpsere  principium, et quorum ad perfectionem omnis cursus intenditur; oratque pro eis: quod pertinet ad amantem. Et in aliis quidem epistolis in exordiis orat, hic autem in fine. Aptet uos, inquit, in omni opere bono ut faciatis uoluntatem eius, faciens in uobis quod placeat coram se. Intueris qualiter ostendit ingenerari posse uirtutem; neque ex Domino dicit totum, neque ex nobis eam perfici tantum. Nam quod dicit, Ut perficiat uos in omni opere bono, hoc significat: Habetis quidem uirtutem, indigetis autem complemento. Quid autem est quod dicit, in omni opere et sermone bono? Ut uidelicet uitam rectam haberent et dogmata. Secundum uoluntatem eius, inquit, faciens in uobis, beneplacitum in conspectu eius. Hec quippe est maxima uirtus facere  beneplacitum in conspectu Dei, secundum quod etiam Propheta loquitur dicens: Et secundum munditiam manuum mearum in conspectu oculorum eius; cui rei uera in celis est merces prestante Domino nostro Iesu Christo, qui cum Patre et Spiritu sancto uiuit et regnat Deus, per omnia secula seculorum. Amen.



HOMILIA XX. ITEM FERIA Iu. Lectio sancti Euangelii secundum Marcum.

In illo tempore, surgens iehsu mane prima sabbati apparuit primo Marie Magdalene, etc.

Hec apparitio quo modo et ubi sit facta Ioannes plenissime docet. Surrexit autem Dominus mane de monumento in quo, sero iam facto, erat depositus,  ut adimpleretur illud Psalmiste: Ad uesperum demorabitur fletus, et ad matutinum letitia. Sepultus ergo sexta sabbati que dicitur Parasceue circa horam uespertinam, sequenti nocte ac die sabbati cum nocte subsequenti in monumento positus, sic die tertia id est, primo mane sabbati surrexit. Apparuit, inquit, primo Marie Magdalene de qua eiecerat septem demonia.

Illa uadens nuntiauit his, qui cum eo iuerant, lugentibus et flentibus. Sicut in principio mulier auctor culpe uiro fuit, uir exsecutor erroris, ita nunc que prius mortem gustauerat resurrectionem prior uidit; et ne perpetui reatus apud uiros opprobrium sustineret, que culpam uiro transfuderat, transfudit  et gratiam. Unde recte mulier, hec que uiris lugentibus ac flentibus letitiam Dominice resurrectionis prima nuntiauit, a septem demonibus curata esse memoratur, ut uniuersis uitiis plena fuisse, sed ab his omnibus diuino munere mundata esse signetur, et ubi abundauit peccatum superabundasse gratia monstretur.

Et illi audientes quia uiueret et uisus esset ab ea, non crediderunt. Quod resurrectionem Dominicam discipuli tarde crediderunt, non tam illorum infirmitas quam nostra, ut ita dicam, futura firmitas fuit, Ipsa namque resurrectio illius dubitantibus per multa argumenta monstrata est, que dum nos legentes agnoscimus, quid aliud quam de illorum solidamur dubitatione? Minus enim mihi Maria Magdalena  prestitit que citius credidit, quam Thomas qui diu dubitauit. Ille etenim dubitans uulnerum cicatrices tetigit, et de nostro pectore dubietatis uulnus amputauit.

Post hec autem duobus ex eis ambulantibus ostensum est in alia effigie euntibus in uillam; et illi euntes renuntiauerunt ceteris. Quomodo hoc factum sit Lucas exposuit latius. Quod autem dicit Marcus, ostensus est in alia effigie, hoc apertius dicit Lucas: quia oculi eorum tenebantur ne eum agnoscerent, donec uenientes cum illo in castellum quo ibant, et ponentes ei mensam quasi peregrino, tandem cognouerunt eum in fractione panis. Qui sicut idem Lucas consequenter adiungit: Surgentes eadem hora sunt regressi in Hierusalem, et inuenerunt congregatos undecim,  et eos qui cum ipsis erant dicentes: Quod surrexit Dominus uere et apparuit Simoni. Et ipsi narrabant que gesta erant in uia et quomodo cognouerunt eum in fractione panis. Quod autem ait Marcus, annuntiauerunt ceteris, nec illi crediderunt, cum Lucas dicat quod iam ante loquebantur uere resurrexisse, et Simoni apparuisse, quid intelligendum est, nisi aliquos fuisse ibi qui hoc nollent credere? Cui autem non eluceat pretermisisse Marcum que Lucas narrando explicauit, hoc est que cum illis locutus fuerit iehsu antequam agnoscerent eum et quomodo eum in fractione panis agnouerint? Quando quidem mox ut dixit eis apparuisse in alia effigie euntibus in uillam, continuo cuniunxit, Et illi euntes nuntiauerunt ceteris, nec illis crediderunt: quasi possent nuntiare  quem non agnouerant, aut possent agnoscere quibus alia effigies eius apparuerat. Quomodo ergo eum agnouerint ut nuntiare possent, Marcus sine dubio pretermisit. Quod ideo memorie commendandum est, ut assuescamus aduertere euangelistarum morem ita pretermittentium que non commemorant, et coniungentium que commemorant, ut eis qui usum in hac consideratione non habent, non aliunde maxime error oriatur, quo putant eos non sibi congruere, cum eis una fides, unum baptisma esset, et unum Deum ueraciter colebant, qui in Unitate et Trinitate perfecta regnat, per omnia secula seculorum. Amen.



HOMILIA XXI. FERIA uI. Lectio sancti Euangelii secundum Mattheum.


In illo tempore, exierunt cito mulieres de monumento cum timore et gaudio magno, currentes nuntiare discipulis eius, etc.

Duplex enim mentes mulierum tenebat affectus, timoris et gaudii; alter de miraculi magnitudine, alter ex desiderio resurgentis: et tamen uterque femineum concitabat gradum; pergebant ad apostolos ut per illos seminarium fidei spargerent. Currentibus autem euangelizare discipulis occurrit iehsu eosque salutat, ostendens se omnibus iter uirtutum inchoantibus, ut ad salutem perpetuam peruenire queant adiuuando occurrere.

 Ecce iehsu occurrit illis dicens, Auete. Que sic querebant, que ita currebant, merebantur obuium habere Dominum resurgentem, et prime audire, Auete, ut maledictum Eue mulieris in mulieribus solueretur.

Ille autem accesserunt, et tenuerunt pedes eius, et adorauerunt eum. Iste accedunt et tenent pedes eius, quia adorauerunt eum. Ceterum illa que querebat uiuentem cum mortuis, et nesciebat adhuc Filium Dei resurrexisse, merito audiuit: Ne tangas me, nondum enim ascendi ad Patrem meum. uideamus resurgentem a mortuis Dominum in ueritate nostre carnis, uideamus gloriam noue corruptionis. Superius quippe lectum est quia clauso surrexit monumento; nunc autem legitur quia mulieres tenuerunt  pedes eius, et adorauerunt eum. Surrexit enim clauso ostio monumenti et exiit, ut immortale iam factum doceret esse corpus, quod in monumento clausum fuerat mortuum. Tenendas mulieribus prebuit plantas, ut ueram se habere carnem que a mortalibus tangi posset intimaret.

Tunc ait illis: Nolite timere. Et in ueteri et Nouo Testamento hoc semper obseruandum est, quod quando augustior aliqua apparauerit uisio, primum timorem pellat, ut sic mente placida possint que dicuntur audiri.

Ite, nuntiate fratribus meis ut eant in Galileam, ibi me uidebunt. His fratribus dicit, de quibus in alio loco dicitur: Annuntiabo nomen tuum fratribus meis, qui Saluatorem nequaquam in Iudea conspiciunt,  sed in gentium multitudine. Ecce humani generis culpam ibi abscidit unde processit. Quia enim in paradiso mulier uiro propinauit mortem, a sepulcro mulier uiris annuntiauit uitam; et dicta sui uiuificatoris narrat que mortifera serpentis uerba narrauerat.

Que cum abiissent, ecce quidam de custodibus uenerunt in ciuitatem, et nuntiauerunt principibus sacerdotum, omnia que facta fuerant. Simplex animi qualitas, et indocta hominum rusticitas sepe ueritatem rei ut est sine fraude manifestat. At contra uersuta malignitas et exercitata praue mentis nequitia dolos uersando falsitatem uerisimilibus uerbis pro ipso uero commendare decertat, sibique in assensum  plures conuertere et coadunare festinat; quod sequens sententia ita ostendit.

Et congregati cum senioribus consilio accepto, pecuniam copiosam dederunt militibus dicentes: Dicite quia discipuli eius nocte uenerunt et furati sunt eum nobis dormientibus. Miracula talia facta sunt circa sepulcrum ut eorum ipsi milites qui custodes aduenerant, testes fierent, si uellent uera nuntiare; sed auaritia illa que captiuauit discipulum comitem Christi, captiuauit et milites custodes sepulcri.

Et si hoc auditum fuerit a preside, nos suadebimus ei, et securos uos faciemus. Custodes miraculum confitentur, ad urbem conciti redeunt, nuntiant principibus sacerdotum que uiderant, que facta conspexerant. Illi qui dubii erant conuerti ad penitentiam,  et Iesum querere surgentem perseuerant in malitiam, et pecunias, que ad usus templi date fuerant, uertunt in redemptionem mendacii, sicut ante triginta argenteos Iude dederant proditori. Omnes igitur qui stipe templi et his que conferuntur ad usus Ecclesie abutuntur in aliis rebus, quibus suam expleant uoluptatem, similes sunt scribarum et sacerdotum redimentium mendacium et sanguinem Saluatoris. At illi accepta pecunia fecerunt sicut erant docti. O pestis maligna et semper bonis animis detestanda auaritia, quid illesum, quid inconcussum dimittis? Tu primum hominem perdidisti, tu genus humanum confudisti, tu fratres unanimes in prelium armasti, tu pacificos discordes fecisti, tu discipulum comitem Christi de apostolatu precipitasti, tu militem  custodem sepulcri captiuasti, et errorem nequissimum in mundum introduxisti, et gentem antiquam et quondam nobilissimam seduxisti. Unde sequitur:

Et diuulgatum est uerbum istud apud Iudeos usque in hodiernum diem. Hactenus quidem error iste manet apud Iudeos; et sicut sanguinis reatus quem sibi et posteris suis ipsi imprecabantur, graui sarcina peccatorum illos premit, ita emptio mendacii per quod resurrectionis denegant ueritatem reatu eos constringit perpetuo respuentes Christum et exspectantes Antichristum, ut qui uili pretio uendiderunt ueritatem, erroris in capite suo apprehendant uniuersitatem, per quam iusto iudice retribuente penam percipiant sempiternam in secula seculorum.  Amen.

Lectionem et euangelium in CONCEPTIONE SANCTAE MARIAE require in lectionibus mensis X, feria quarta infra hebdomadam II ante Natalem Domini.


Lectio Isaie prophete.

In diebus illis locutus est Dominus ad Achaz, dicens: Pete tibi signum a Domino Deo tuo in profundum inferni, siue in excelsum supra.


Lectio sancti Euangelii secundum Lucam.

In illo tempore, missus est angelus Gabriel a Deo in ciuitatem Galilee, cui nomen Nazareth, ad uirginem desponsatam uiro cui nomen erat Ioseph, de domo Dauid, et nomen uirginis Maria.


IN NATALI SANCTI LEONIS PAPAE Lectio libri Sapientie.


Ecce sacerdos magnus qui in diebus suis placuit Deo, et inuentus est iustus.


Lectio sancti Euangelii secundum Mattheum.

In illo tempore, dixit iehsu discipulis parabolam hanc: Homo quidam peregre proficiscens uocauit seruos suos et tradidit illis bona sua.

Lectionem et Euangelium in NATALI SS. TIBURTII ET uALERIANI ET MAXIMI require in Natali sanctorum plurimorum.


Lectio libri Sapientie.

Lingua sapientium ornat scientiam et os fatuorum ebullit stultitiam.


Lectio sancti Euangelii secundum Mattheum.

 In illo tempore uidens iehsu turbas ascendit montem.



HOMILIA XXII. DOMINICA I POST OCTAuAM PASCHAE. Lectio Epistole beati Petri apostoli.

Charissimi, Christus passus est pro nobis uobis relinquens exemplum ut sequamini uestigia eius. Qui peccatum non fecit, nec inuentus est dolus in ore eius; qui cum malediceretur, non maledicebat; cum pateretur, non comminabatur: tradebat autem iudicanti se iniuste.

Audisti, Christus passus est pro uobis, et gaudes quia pro te mortuus est Christus. Attende quod sequitur: Relinquens uobis exemplum, ut sequamini uestigia eius; exemplum tribulationum, non deliciarum;  contumeliarum, flagellorum, dolorum, opprobriorum, spinarum, crucis, uulnerum, mortis. In psalmo scriptum est: Propter uerba labiorum tuorum ego custodiui uias duras. Propter que uerba labiorum Dei, nisi quibus promittit uitam eternam?

Qui peccata nostra ipse pertulit in corpore suo super lignum, ut peccatis mortui iustitie uiuamus, cuius morte sanati estis. Cum supra ad seruos specialiter faceret sermonem, nunc generaliter admonet, ut etiam Dominis in memoriam reuocet, quid pro illis Dominus Deus sustinuerit. Imo totam Ecclesiam instruit, quid pro eius liberatione suus auctor pertulerit. Non enim ait peccata uestra, sed etiam se addito; qui peccata, inquit, nostra ipse pertulit in corpore suo super lignum.

 Eratis enim sicut oues errantes. Quomodo et oues dicit et errantes, cum hi qui in errore uitam ducunt hedorum potius quam ouium nomine censeantur? nisi quia nouit Dominus qui sunt eius, qui et multos diu male conuersantes sustinet, quos tamen in ouium suarum numero saluandos esse preuidet.

Sed conuersi estis nunc ad pastorem et episcopum animarum uestrarum. Tangit euangelicam parabolam ubi pius pastor relictis nonaginta nouem ouibus in deserto, uenit uisitare unam que errauerat. Nam quod ibi dictum est, quod hanc inuentam imposuerit in humeros suos gaudens, hoc ista beatus Petrus premisit: Qui peccata nostra ipse portauit in corpore suo super lignum. Quia nimirum ita nos redimere  uoluit ut lignum in quo peccata tolleret pendens in humeris haberet. Ad pastorem ergo, inquit, et uisitatorem animarum uestrarum. Pastorem uidelicet, quia pascua nobis uite donat eterne, pascua in presenti temporalium prestat gratiarum. uisitatorem uero animarum uestrarum, quia uisitauit nos oriens ex alto, illuminare his qui in tenebris et in umbra mortis sedent. uisitat quotidie ipsam in nobis quam donauit lucem, ne deficiat seruando, imo ut et crescat iuuando. Quidam codices ipsum Grecum habent, ad pastorem et episcopum animarum uestrarum. Episcopus autem Latine superintendens dicitur; quia nimirum oculi Domini super iustos et aures eius ad preces eorum et ex omnibus tribulationibus eorum liberauit eos, cui gloria honor et potestas in  secula seculorum.



HOMILIA XXIII. IN EODEM FESTO. Lectio sancti Euangelii secundum Ioannem.

In illo tempore dixit iehsu discipulis suis: Ego sum pastor bonus. Pastor bonus animam suam dat pro ouibus suis, etc.

Dum Dominus boni pastoris opus ostendere uoluit, seipsum proposuit in exemplo dicens: Bonus pastor animam suam ponit pro ouibus suis. Fecit quod monuit, ostendit quod iussit: animam suam posuit pro ouibus suis. Ostensa est nobis de contemptu mortis uia quam sequamur, apposita forma cui imprimamur. Primum nobis est exteriora nostra misericorditer ouibus eius impendere; postremum uero si  necesse sit, etiam mortem nostram pro eisdem ouibus ministrare. Qui non dat pro ouibus substantiam suam, quomodo daturus est animam suam? Exposuimus uel magis Domino docente intelleximus, quis sit pastor, quis ostium, quis ostiarius, qui etiam et oues, nec non qui sint fures et latrones cognouimus; sed modo de mercenario et lupo consideremus, de quibus ipse Dominus dixit:

Mercenarius autem, et qui non est pastor, cuius non sunt oues proprie, uidet lupum uenientem, et dimittit oues, et fugit. Non pastor, sed mercenarius uocatur, qui non pro amore intimo oues Dominicas, sed ad temporales mercedes pascit. Mercenarius quippe est, qui locum quidem pastoris tenet, sed lucra animarum non querit, terrenis commodis inhiat, honore prelationis  gaudet, temporalibus lucris pascitur, impensa sibi ab hominibus reuerentia letatur. Iste sunt enim mercedes mercenarii, ut pro eo ipso quo in regimine laborat, hic quod querit inueniat et ab hereditate gregis in posterum alienus existat.

Et lupus rapit et dispergit oues. Lupus rapit et dispergit oues cum alium ad luxuriam pertrahit, alium in auaritiam accendit, alium in superbiam erigit, alium per iracundiam diuidit, hunc inuidia stimulat, illum in fallacia supplantat. Quasi ergo gregem lupus dissipat, cum fidelium populum diabolus per tentationes necat. Sed contra hec mercenarius nullo zelo accenditur, nullo feruore dilectionis excitatur, quia dum sola exteriora commoda  requirit, interiora gregis damna negligenter patitur.

Mercenarius autem fugit, quia mercenarius est, et non pertinet ad eum de ouibus. Sola ergo causa est ut mercenarius fugiat, quia mercenarius est. Ac si aperte diceretur: Stare in periculo ouium non potest, qui in eo quod ouibus preest; non oues diligit, sed lucrum terrenum querit. Dum enim honorem amplectitur, dum temporalibus commodis letatur, opponere se contra periculum trepidat, ne hoc quod diligit amittat. Item lupus super oues uenit, cum quilibet iniustus et raptor fideles quosque atque humiles opprimit. Sed is qui pastor esse uidebatur, et non erat, relinquit oues et fugit, quia dum sibi ab eo periculum metuit, resistere eius iniustitie non presumit; fugit autem non mutando locum, sed subtrahendo  solatium, fugit qui iniustitiam uidit et tacuit; fugit qui se sub silentio abscondit. Sed est alius lupus qui sine cessatione quotidie non corpora sed mentes dilaniat, malignus uidelicet spiritus, qui caulas fidelium insidians circuit et mortes animarum querit. Ego sum pastor bonus: quia superius Redemptor noster culpas ficti pastoris innotuit, iterum formam cui debeamus imprimi ostendit dicens:

Ego sum pastor bonus; atque subiungit: Et cognosco meas, hoc est diligo. Et cognoscunt me mee, id est obsequuntur diligentes.

Sicut me nouit Pater, et ego agnosco Patrem, et animam meam pono pro ouibus meis. Ac si aperte dicat: In hoc constat quia et cognosco Patrem et cognoscor a Patre, quia animam meam pono pro ouibus  meis, id est ea caritate qua pro ouibus morior, quantum Patrem diligam ostendo. Quia uero non solum Iudeam, sed etiam gentilitatem redimere uenerat, adiungit:

Et alias oues habeo que non sunt ex hoc ouili; et illas oportet me adducere, et uocem meam audient, et fiet unum ouile et unus pastor. Redemptionem nostram qui ex gentili populo uenimus, Dominus aspexerat, cum se adducere et alias oues dicebat. Hoc quotidie fieri, fratres, aspicitis, hoc reconciliatis gentibus, factum hodie uidetis quasi ex duobus gregibus unum ouile fecit, quia Iudaicum et gentilem populum in sua fide coniungit, Paulo attestante qui ait: Ipse est pax nostra qui fecit utraque unum. Dum enim ad eternam uitam ex utraque natione simplices eligit,  ad ouile proprium oues deducit. Igitur istarum duarum et in ouibus et in pastore fit conueniens concordia lectionum ubi demonstratur capitis et membrorum concordia que fit in Christo et Ecclesia, quia ipse mediator Dei et hominum Christus iehsu simul cum membris suis, hoc est electis omnibus gaudet et regnat, per omnia secula seculorum. Amen.



HOMILIA XXIu. FERIA Iu. Lectio Epistole beati Petri apostoli.

Charissimi, scientes quod non corruptibilibus, auro et argento redempti estis de uana uestra conuersatione  paterne traditionis, sed pretioso sanguine, quasi agni incontaminati et immaculati Iesu Christi, etc.

Quanto maius est pretium quo redempti estis a corruptione uite carnalis, tanto amplius timere debetis ne forte ad corruptelam uitiorum reuertendo animum uestri Redemptoris offendatis. Renati non ex semine corruptibili, sed incorruptibili per uerbum Dei uiui et permanentis in eternum, tale est in Euangelio Ioannis: His qui credunt in nomine eius, qui non ex sanguinibus, neque ex uoluntate uiri, sed ex Deo nati sunt. Sicut ergo incorruptibile est pretium Dominice passionis quo redempti sumus, ita etiam incorruptibile est sacramentum fontis sacri quo renascimur: que ita sibi inuicem connectuntur, ut unum nobis sine altero salutem conferre nequeat,  quia nimirum Dominus ita nos tempore incarnationis sue sacro sanguine simul omnes redemit, ut nos quoque nostro tempore uiritim per regenerationem baptismi, ad consortium eiusdem regenerationis peruenire debeamus. De qua regeneratione bene dicitur: Quia non ex semine corruptibili, sed per uerbum Dei uiui et permanentis in eternum agatur, ut hinc colligatur, quia sicut ex semine corruptibili caro que corrumpatur nascitur, sic per aquam uerbo Dei consecratam, uita nobis que finem nesciat tribuitur. Quod etiam apte prophetico astruit testimonio subiiciens, quia Omnis caro fenum et omnis gloria eius tanquam flos feni; exaruit fenum et flos decidit: uerbum autem Domini manet in eternum. Sicut ergo corruptibilis corruptibilem caro generat carnem,  ita uerbum Domini, quod manet in eternum, eternam his quos ex aqua recreat in carne simul et anima uitam dat. Huius testimonii sanctus Cyprianus, in libro de Habitu uirginum ita meminit: Clama, inquit Isaie Deus: Omnis caro fenum, et omnis claritas eius ut flos feni; aruit fenum et flos decidit, sermo autem Domini manebit in eternum. Neminem Christianum decet et maxime uirginem non decet claritatem ullam computare carnis et honorem, sed solum appetere sermonem Dei, bona in eternum mansura complecti. Aut si carni sit gloriandum, tunc plane quando in Christi nominis confessione cruciatur, quia tunc fortior femina uiris torquentibus inuenitur, quando ignes, aut cruces, aut ferrum aut bestias patitur ut coronetur. Illa sunt carnis pretiosa  monilia, corporis ornamento meliora; cruciatibus autem carnis, in quibus per patientiam anima decoratur, gloriam sanctis ac fidelibus preparat sempiternam, prestante Domino nostro Iesu Christo, qui cum Patre et Spiritu sancto uiuit et regnat Deus per omnia secula seculorum. Amen.



HOMILIA XXu. ITEM FERIA Iu. Lectio sancti Euangelii secundum Lucam.

In illo tempore una sabbati ualde diluculo uenerunt ad monumentum, portantes que parauerunt aromata, etc.

Una sabbati siue prima sabbati, prima est dies a sabbato, quam diem Dominicam propter Domini resurrectionem  mos Christianus appellauit. Quod autem ualde diluculo mulieres uenerunt ad monumentum, iuxta historiam quidem magnus querendi et inueniendi Dominum feruor caritatis inuenitur; iuxta uero intellectum mysticum nobis datur exemplum illuminata facie discussisque uitiorum tenebris ad sacrosanctum Domini corpus accedere. Nam et sepulcrum illud uenerabile figuram Dominici habebat altaris in quo carnis eius ac sanguinis solent mysteria celebrari. Aromata autem que mulieres deferunt odorem uirtutum et orationum quibus ad altare appropinquare debemus, suauitatem significant. Unde Ioannes in Apocalypsi sua, cum phialas in manu angelorum aureas, id est mundas in electorum corde conscientias plenas odoramentorum descripsisset,  subiunxit exponens atque ait: Que sunt orationes sanctorum.

Et inuenerunt lapidem reuolutum a monumento, et ingresse non inuenerunt corpus Domini Iesu. Quomodo lapis per angelum reuolutus sit Mattheus sufficienter exposuit. Sed reuolutio lapidis mystice reserationem sacramentorum que uelamine littere tegebantur insinuat. Lex enim in lapide scripta est, cuius ablato tegmine corpus Domini mortuum non inuenitur, sed uiuum euangelizatur, quia etsi cognouimus secundum carnem Christum, sed iam nunc non nouimus.

Et factum est dum mente consternate essent de isto, ecce duo uiri steterunt secus illas in ueste fulgenti. Mente consternate erant, quia et lapidem tam immense  magnitudinis reuolutum stupebant, et corpus tam eximie uenerationis non inuentum dolebant. Sicut autem tentato in solitudine Domino, mox impleta uictoria, accedentes ei angeli ministrant, ita eodem passo in carne Saluatore, post deuicte certamina mortis ueniunt angeli, qui non solum uerbo consolante sed et fulgente habitu gloriam triumphantis annuntient. Quoniam autem posito in sepulcro copore Saluatoris astitisse leguntur angeli, ita etiam celebrandis eiusdem sacratissimi corporis mysteriis tempore consecrationis assistere sunt credendi, monente Apostolo mulieres in Ecclesia uelamen habere propter angelos:

Cum timerent autem et declinarent uultum in terram, dixerunt ad illas: Quid queritis uiuentem cum mortuis?  Non est hic, sed surrexit. Nolite, inquiunt, cum mortuis, hoc est in monumento qui locus est proprie mortuorum, querere eum qui ad uitam iam surrexit a mortuis. Et nos autem exemplo deuotarum Deo feminarum, quoties ecclesiam intramus et mysteriis celestibus appropinquamus, siue propter angelice presentiam uirtutis, seu propter reuerentiam sacre oblationis cum omni humilitate et timore ingredi debemus. Ad conspectum quippe angelorum uultum declinamus in terram, cum supernorum ciuium que sunt gaudia eterna contemplantes, humiliter nos cinerem esse terramque recolimus: sicut beatus Abraham: Loquar, inquit, ad Dominum meum cum sim puluis et cinis. Et notandum quod sancte mulieres  astantibus sibi angelis non in terram cecidisse, sed uultum dicuntur in terram declinasse; nec quempiam sanctorum legimus tempore Dominice resurrectionis uel ipso Domino uel angelis sibi uisis, terre prostratum adorasse; unde mos obtinuit ecclesiasticus, ut uel in memoriam Dominice et in nostre spem resurrectionis, et omnibus Dominicis diebus, et toto Quinquagesime tempore non flexis genibus, sed declinatis in terram uultibus oremus.

Recordamini qualiter locutus est uobis cum adhuc in Galilea esset dicens: Quia oportet Filium hominis tradi in manus peccatorum, et crucifigi, et die tertia resurgere. Die tertia Dominus sicut ipse, quod ex hoc loco discimus, inter discipulos uiros etiam feminis que eum sequebantur predixit, ita resurrectionis  sue triumphum celebrauit. Die namque Parasceues hora nona spiritum tradens uespere sepultus, mane prima sabbati surrexit sicut aperte Marcus euangelista designat. Non ergo immerito uno die in sepulcro et duabus noctibus iacuit, qui uidelicet lucem sue simple mortis, tenebris duple nostre mortis adiunxit. Ad nos quippe uenit qui in morte spiritus carnisque tenebamur: unam ad nos suam, id est, carnis mortem detulit, et duas nostras quas recepit soluit. Si enim ipse utramque susciperet, nos a nulla liberaret. Misericorditer accepit et iuste utramque damnauit simplam suam duple nostre contulit et duplam nostram moriens subegit.

Et recordate sunt uerborum eius. Mulieres que in monumento Domini stantes uerborum que de sua  dispensatione prefatus est recordantur, formam nobis prebent ut inter ipsa Dominice passionis mysteria celebranda, non solum eiusdem passionis, sed et ab inferis resurrectionis, nec non et in celos gloriose ascensionis digna semper ueneratione recordemur. Et egresse a monumento nuntiauerunt hec omnia illis undecim et ceteris omnibus. Sicut in principio mulier auctor culpe uiro fuit, uir exsecutor erroris, ita nunc que prior mortem gustauerat resurrectionem prior uidit, et ne perpetui reatus apud uiros opprobrium sustineret, que culpam uiro transfuderat, transfudit et gratiam.

Erat autem Maria Magdalene, et Ioanna, et Maria Iacobi, et cetere que cum eis erant, que dicebant ad apostolos hec. Maria Magdalene ipsa est soror Lazari  que unxit Dominum unguento, Ioanna uxor Chuza procuratoris Herodis, de quibus supra lectum est. Maria Iacobi mater est Iacobi iunioris et Ioseph, et ut Marcus euangelista dicit, soror matris Domini; unde et ipse Iacobus frater Domini meruit uocari.

Et uisa sunt ante illos sicut deliramentum uerba ista, et non credebant illis. Quod resurrectionem Dominicam discipuli tarde crediderunt, non tam illorum infirmitas, quam nostra ut ita dicam futura firmitas fuit. Ipsa namque resurrectio illius dubitantibus per multa argumenta monstrata est, que dum nos legentes agnoscimus, quid aliud quam de illorum dubitatione solidamur.

Petrus autem surgens currit ad monumentum, et  procumbens uidit linteamina sola posita et abiit secum mirans. Quod factum fuerat Lucas breuiter de cursu Petri commemorat. Sed hoc quomodo gestum sit plenius exsequitur Ioannes dicens etiam illum discipulum quem diligebat iehsu cucurrisse cum Petro, se uidelicet insinuans. Unde queritur quomodo Lucas de Petro dicat: Et procumbens uidit linteamina sola posita, cum Ioannes se potius hoc fecisse significet, Petrum uero intreuntem in monumentum uidisse non solum linteamina, sed et sudarium quod fuerat super caput eius. Sed intelligendum est Petrum, primo procumbentem uidisse quod Lucas commemorat, Ioannes tacet. Post autem ingressum, ut diligentius interiora dignosceret; ingressum tamen antequam Ioannes intraret. Qui tamen ambo  perfecto amore adherent Redemptori suo, et ideo modo cum illo in gaudio regni celestis simul cum sanctis angelis manentes letabuntur in perpetuum. Amen.



HOMILIA XXuI. FERIA uI. Lectio sancti Euangelii secundum Mattheum.

In illo tempore, accesserunt ad Iesum discipuli Ioannis dicentes: Quare nos et Pharisei ieiunamus frequenter, discipuli autem tui non ieiunant?

Superba interrogatio et plena de supercilio Phariseorum, certe ut aliud non dicamus reprehendenda ieiunii iactantia. Nec poterant discipuli Ioannis non esse sub uitio qui calumniabantur eum, quem sciebant magistri uocibus predicatum, et iungebantur  Phariseis quos ab Ioanne nouerant condemnatos cum ait: Generatio uiperarum, quis ostendit uobis fugere ab ira uentura?

Ait illis iehsu: Nunquid possunt filii sponsi lugere quandiu cum illis est sponsus? uenient autem dies cum auferetur ab eis sponsus, et tunc ieiunabunt. Si sponsus Christus, sponsa Ecclesia est. De hoc spiritali connubio apostoli sunt creati qui lugere non possunt, quandiu sponsam in thalamo uident, et sciunt sponsum esse cum sponsa. Quando uero transierunt nuptie, et passionis ac resurrectionis tempus aduenerit, tunc sponsi filii ieiunabunt. Nonnulli putant idcirco post dies quadraginta passionis ieiunia debere committi, licet statim dies Pentecostes et Spiritus sanctus adueniens indicet nobis festiuitatem,  et ex huius occasione testimonii Montanus, Prisca, et Maximilla etiam post Pentecosten faciunt quadragesimam, quod ablato sponso filii sponsi debeant ieiunare. Ecclesie autem consuetudo ad passionem Domini et resurrectionem per humilitatem carnis uenit, ut spiritali saginationi ieiunio corporis preparemur. Iuxta leges autem tropologie sciendum, quod quandiu sponsus nobiscum est et in letitia sumus, nec ieiunare possumus nec lugere; cum autem ille a nobis propter peccata recesserit et auolarit, tunc indicendum ieiunium est, tunc luctus recipiendus est.

Nemo mittit commissuram panni rudis in uestimento ueteri; tollit enim plenitudinem eius de uestimento et  peior scissura fit. Neque mittunt uinum nouum in utres ueteres, alioquin rumpentur utres et uinum effundetur, et utres peribunt. Sed in utres nouos uinum nouum mittunt et ambo conseruantur. Quod dicit, hoc est: donec quis renatus fuerit, et ueteri homine deposito per passionem meam nouum hominem induerit, non potest seueriora ieiunii et continentie sustinere precepta, ne per austeritatem nimiam etiam credulitatem quam nunc habere uidetur amittat. Duo autem exempla posuit, uestimenti et utrium ueterum et nouorum; ueteres debemus intelligere scribas et Phariseos; plagula uestimenti noui et uinum nouum precepta euangelica sentire, que non possunt sustinere Iudei ne maior scissura fiat. Tale quid et Galate facere cupiebant, ut cum Euangelio  precepta legis miscerent, et in utribus ueteribus mitterent uinum nouum. Sed Apostolus ad eos loquitur: O insensati Galate! quis uos fascinauit ueritati non obedire? Sermo igitur euangelicus apostolis potius quam scribis et Phariseis est iniungendus, qui maiorum traditionibus deprauati sinceritatem preceptorum Christi non poterant custodire. Alia est enim puritas uirginalis anime et nulla prioris uitii contagione pollute, et alie sordes eius que multorum libidini subiacuerit. Unde necesse est ut prius ab uno quoque abluantur sordes uitiorum et uetustas peccati per penitentiam expurgetur, et sic Domini opitulante gratia uirtutum scientia et spiritalis doctrine Christo largiente conferatur, qui uiuit et regnat cum Deo Patre in unitate Spiritus sancti, per  omnia secula seculorum. Amen.



HOMILIA XXuII. DOMINICA II POST OCTAuAM PASCHAE. Lectio Epistole B. Petri apostoli.

Charissimi, obsecro uos tanquam aduenas et peregrinos, etc.

Aduene Latine dicuntur proselyti quo nomine appellabant Iudei eos qui de gentibus nati in Deum, credere et circumcisione accepta Iudaico more iuxta Dei legem uitam ducere noluerunt. De quorum numero fuere quidam eorum qui in die sancto Pentecostes quo apostoli Spiritum sanctum in ignis uisione perceperunt, ad predicationem eorum Christo crediderunt, dicente Scriptura quod Iudei quoque et proselyti adessent. Sed et nos si ueraciter cum Propheta  Deo dicere possumus. Quoniam incole nos sumus apud te in terra et peregrini sicut omnes patres nostri, ad nos quoque Epistolas beati Petri scriptas credere, et quasi nobis missas legere debemus.

Abstinete uos a carnalibus desideriis, que militant aduersus animam. Dum concupiscentiis blandientibus caro eneruiter subiugatur, iam uitiorum exercitus firmiter aduersus animam armatur. Quos competenter aduenas uocat et peregrinos, ut eo minus terrenis rebus animam supponant, quo se patriam in celis habere meminerint. Namque hoc distare in hac uita inter electos solet et reprobos, quod electi peregrini nunc exsules exspectant futura, tantoque minus in presenti gaudiis delectantur caducis, quanto futura  sine fine gaudia se sperant accipere, et in eternum regnare cum Christo. At uero reprobi hic habent patriam, cuius solum uite desideriis norunt inhiare. Ideoque post hanc uitam in exsilium relegantur perpetuum, ubi cunctis carentes uoluptatibus, sola in tormentis patiantur aduersa.

Conuersationem uestram inter gentes habentes bonam, ut in eo quod detrectant de uobis tanquam de malefactoribus, ex bonis operibus nos considerantes glorificent Deum in die uisitationis. Plerumque contigit ut pagani qui fidem Christianorum uituperabant quare deos suos dereliquissent, postmodum considerantes castam eorum conuersationem et inuictum in Christo animum, cessarent eis detrahere, magisque Deum glorificare ac laudare inciperent qui bonitate  ac iustitia cultorum suorum bonus esse probaretur et iustus.

Glorificent, inquit, Deum in die uisitationis, hoc est, in tempore retributionis. Quanta uobis sit gloria per Deum donanda iam nunc agnoscant increduli, cum uos instanter per obstantia pericula illum sequi perspexerint.

Subiecti estote omni humane creature propter Deum. Omni humane creature dicit omni dignitati hominum, omni persone, omni principatui cui uos diuina dispositio subdi uoluerit. Hoc est enim quod ait, propter Deum, quia non est potestas nisi a Deo, et qui potestati resistit, Dei ordinationi resistit. Quam creaturam subsequenter adiungens exponit: Siue regi, quasi precellenti, siue ducibus, tanquam ab eo missis.  Ideo regi tantum ac ducibus, non autem et dominis dicit, quia hoc in loco illos specialiter ut prefati sumus instruit, qui sunt domini seruorum; subsequenter uero, et seruos quomodo dominis famulentur admonet. Docet ergo fideles famulos uidelicet eterni regis etiam mundi potestatibus subdi, ne uel in hoc fidei et religioni Christiane conditionis iura turbentur. Nam et ita recte potest intelligi quod dictum est, omni humane creature, ut significetur et fidelibus et incredulis rerum dominis.

Ad uindictam malefactorum, laudem uero bonorum. Non quod omnes qui a regibus mittuntur duces et malefactores punire et laudare bonos nouerint, sed que esse debeat actio boni ducis simpliciter narrat, hoc est, ut male facientes cerceat, ut bene agentes  remuneret; qui etiamsi iniuste agit si bonos damnat, nichilominus ad laudem eorum pertinent que facit, si patienter eius stultitie resistunt. Unde et Paulus dicit: uis, inquit, non timere potestatem, bonum fac et habebis laudem ex illa. Non dicit ab illa, sed ex illa, quia etsi potestas te mundana non laudat, imo si etiam persequitur, si occidit gladio ut Paulum, si crucifigit ut Petrum, habebis ex illa laudem, dum ex eo quod illa malefacit in te iustum et innoxium, tue uirtutis patientia coronam laudis meretur. Nam et hoc intendisse beatum Petrum in hac sententia uerba sequentia docent quibus dicitur:

Quia sic est uoluntas Dei ut benefacientes obmutescere faciatis imprudentium hominum ignorantiam. Hec est  ergo laus bonorum ad quam duces a rege dicit missos dum ignorantia ducum imprudentium boni ad laudem suam perpetuam bene agendo utuntur.

Quasi liberi et non quasi uelamen habentes malitie libertatem. Quasi liberi bona faciunt qui in exemplum Ioseph patriarche tametsi seruitio deprimuntur hominum, serui esse uitiorum nulla arte compelluntur. At uero libertatem suam in uelamen malitie uertunt, qui quominus humani famulatus iugo cohibentur, eo latius peccatorum dominio mancipantur, et cum uitiis impune seruiunt, libertatem uocant: hoc pretexunt nomine culpam. Potest autem iuxta illud apostoli Pauli generaliter accipi. uos in libertatem uocati estis, fratres; tantum ne libertatem in occasionem carnis detis. Liberi enim recte uocamur  quia per baptisma a peccatorum sumus nexibus absoluti, quia a demonica seruitute redempti, quia filii Dei effecti. Non tamen dono libertatis potiorem peccandi facultatem uel licentiam accipimus; quinimo si peccamus mox libertate perdita serui efficimur peccati; et quisque se ad hoc libertatem accepisse a Domino putat, ut licentius peccet, talis suam libertatem in uelamen malitie mutat. uult enim nos beatus Petrus liberos esse a seruitio culparum, ut serui creatoris nostri boni et fideles permanere possimus: unde subsequenter adiungit:

Sed sicut serui Dei omnes honorate, fraternitatem diligite, Deum timete, regem glorificate. Monet ergo congruum cunctis impendere honorem et iuxta imperium Domini Cesari que Cesaris sunt, et Deo  reddere que Dei sunt. Et bene inter alia fraternitatem diligere iubet liberos, ut eos quoque qui temporali conditione subiecti sunt, fratres sibi esse in Christo factos recolant, una cum ipsis Patrem inuocantes, eum qui sine acceptione personarum iudicat.

Serui subditi estote in omni timore dominis, non tantum bonis et modestis, sed etiam dyscolis. Dyscolis indisciplinatis dicit, nomine ducto a Greco eloquio, quia Grece schola uocatur locus in quo adolescentes litteralibus studiis operam dare, et audiendos magistros uacare solent: unde schola uacatio interpretatur. Denique in psalmo ubi canimus: uacate et uidete quomodo ego sum Deus, pro eo quod nos dicimus uacate in Greco habetur scholaste. Scholastici sunt ergo eruditi; dyscoli, indocti et  agrestes; sed utrisque uult obedire subditos, explicans apertius quomodo nos supra omni humane creature iusserit esse subiectos. Alia editio pro dyscolis difficiles habet, et sanctus antistes Fulgentius in opusculis suis sic ponit: Seruientes cum timore non tantum bonis, sed etiam difficilioribus. Sed si bene facientes, et patientes sustinetis.

Hec est enim gratia in Christo Iesu. Hec est ergo gratia apud Deum; in hoc enim uocati estis quia et Christus passus est pro nobis, relinquens nobis exemplum, etc. Notandum attentius quam summe conditionem seruorum glorificet quos bene facientes et absque culpa uapulantes a dominis crudelibus et improbis imitatores esse Dominice passionis affirmat.  Qui enim passionis Christi particeps beneuolus et patiens esse uoluerit in presenti uita, sine dubio eius glorie in futura uita consors erit, ubi in eius laudibus simul cum sanctis angelis in eternum exsultans permanebit, ipso prestante Domino nostro Iesu Christo, qui cum Patre uiuit et regnat in secula seculorum. Amen.



HOMILIA XXuIII. IN EODEM FESTO. Lectio sancti Euangelii secundum Ioannem.

In illo tempore, dixit iehsu discipulis suis: Modicum et non uidebitis me, et iterum modicum et uidebitis me.

Ad illos specialiter hec que dicta sunt pertinent, qui eius discipulatui predicantis in carne adherere,  et post tristitiam passionis uisa resurrectione et ascensione eius letificari meruerunt. Modicum etiam fuit ab illa hora illius noctis qua traditus est, in horam passionis, siue quando eum discipuli carnaliter uidebant; et iterum modicum fuit quo clausus in sepulcro tertia die resurrecturus iacuit et illorum aspectibus uideri non potuit: hoc est quod ait, Modicum et non uidebitis me. Quod uero ait, Iterum modicum et uidebitis me, significat post resurrectionem tempus, quo cum discipulis conuersatus est, et illis multimoda ostensione apparuit usque dum ascendit in celum illis uidentibus, ut in Euangelio et Actibus apostolorum legitur. Et hoc est quod ait:

Quia uado ad patrem. Ac si patenter dicat: Quia post modicum a uestris aspectibus in monumenti  claustro abscondar, et iterum post modicum, destructo mortis imperio, uobis intuendus apparebo, quia tempus est ut expleta dispensatione assumpte mortalitatis cum resurrectionis triumpho iam reuertar ad Patrem. Hec uero uerba Domini, ut diximus, illis speciatim qui eius resurrectionem uidere potuerunt conueniunt, que apostoli tunc temporis non potuerunt intelligere. Et hanc illorum ignorantiam pius magister intelligens, subsequenter secundum animi illorum dubitationem respondit, quasi expositurus quid esset quod dixit: Modicum et non uidebitis me; iterum modicum et uidebitis me.

Cognouit ergo iehsu qui uolebant eum interrogare et dixit eis: De hoc queritis inter uos, quia dixi: Modicum et non uidebitis me, et iterum modicum et uidebitis  me? Amen, amen dico uobis, quia plorabitis et flebitis uos, mundus autem gaudebit; uos autem contristabimini, sed tristitia uestra uertetur in gaudium. Et ipsorum et totius Ecclesie statui congruit. Plorabant quippe et flebant amatores Christi, cum illum comprehendi ab hostibus, ligari, ad consilium duci, damnari, crucifigi, mori et sepeliri uiderent. Gaudebant mundi amatores, quos ab infima cogitatione mundum uocat Dominus, cum morte turpissima condemnarent illum, qui grauis erat eis etiam ad uidendum. Contristabantur discipuli posito in morte, sed agnita etiam resurrectione tristitia illorum uersa est in gaudium; uisa est ascensionis potentia, iam maiore gaudio subleuati laudabant et benedicebant Dominum,  ut Lucas euangelista testatur. Sed et cunctis fidelibus hic Domini sermo conuenit, qui per lacrymas pressurasque presentes ad gaudia eterna peruenire contendunt. Qui seminant in lacrymis in gaudio metent; euntes ibant et flebant, quatenus in eterna beatitudine laboris sui mercedem recipiant. Mundus autem, id est, mundi amatores gaudebunt, qui ad eterna gaudia se preparare per lacrymas et afflictiones despiciunt; uos autem contristabimini per labores et pressuras, sed tristitia uestra uertetur in eterne beatitudinis letitiam.

Mulier cum parit tristitiam habet, quia uenit hora eius. Mulierem dicit sanctam Ecclesiam, propter fecunditatem bonorum operum, et quia spiritales Domino filios gignere nunquam desinit; hec mulier  cum parit tristitiam habet, quia uenit hora eius.

Cum autem peperit puerum, iam non meminit pressure propter gaudium, quia natus est homo in mundum; quia nimirum sancta Ecclesia, quandiu in mundo spiritalium uirtutum profectibus insistit, nunquam mundi tentationibus exerceri desistit. At cum deuicto laborum certamine ad palmam peruenerit, iam non meminit pressure precedentis propter gaudium percepte retributionis: non sunt enim condigne passiones huius temporis ad superuenturam gloriam que reuelabitur in nobis. Non meminit, inquit, pressure propter gaudium, quia natus est homo in mundum. Sicut enim mulier nato in hunc mundum homine letatur, ita Ecclesia nato in uitam futuram fidelium populo digna exsultatione repletur,  pro qua eius natiuitate multum laborans et gemens in presenti quasi parturiens dolet. Nec nouum debet cuiquam uideri si natus dicitur, qui ex hac uita migrauerit; quomodo enim nasci dicitur cum quis de utero matris procedens hanc in lucem egreditur, ita etiam rectissime potest natus appellari qui solutus a uinculis carnis ad lucem sublimatur eternam. Unde et mos obtinuit ecclesiasticus ut dies beatorum martyrum siue confessorum Christi, quibus de seculo transierunt, natales uocitemus, eorumque solemnia non funebria, sed natalitia dicantur.

Et uos igitur nunc quidem tristitiam habetis; iterum autem uidebo uos, et gaudebit cor uestrum, et gaudium uestrum nemo tollet a uobis. Quod de ipsis quidem discipulis facile intelligitur quia tristitiam  habuerunt passo ac sepulto Domino; sed peracta resurrectionis gloria gauisi sunt uiso Domino, et gaudium eorum nemo tollit ab eis; licet pressuras ac persecutiones passi essent in hoc mundo, semper in spe gaudebant future retributionis pro eo quod digni essent pro nomine Iesu contumelias pati.

Iterum autem uidebo uos et gaudebit cor uestrum, et gaudium uestrum nemo tollet a uobis. uidet itaque electos post tristitiam Dominus cum eorum patientiam damnato impugnatore remunerat. uidebo uos, id est, cum assumpsero uos ad meipsum ut ubi sum ego et uos sitis, et in illa uisione perpetue glorie gaudebit cor uestrum et gaudium uestrum nemo tollet a uobis, quia ibi nullus aduersarius, nullus persecutor,  nemo qui tristitiam ingerat animis uestris, dum uidebitur Deus deorum in Sion.



HOMILIA XXIX. IN NATIuITATE SS. APOSTOLORUM PHILIPPI ET IACOBI. Lectio libri Sapientie.

Stabant iusti in magna constantia aduersus eos qui se angustiauerunt, et qui abstulerunt labores illorum.

Narrat diuina Sapientia qualis in extremo iudicio sanctorum erit gloria, qualisque reproborum angustia cum uiderint sanctos stantes ad dexteram Dei cum gloria incorruptionis et immortalitatis, pii iudicis exspectantes sententiam, qua eos ad regnum inuitat eternum; se autem merito condemnari eo quod illos persecuti sunt, nec doctrine eorum salubri obedire uoluerunt, sed irridentes eos magis spreuerunt,  nec honorem condignum illis prebuerunt, unde modo cum lectio legeretur audistis: Tunc stabunt, inquit, iusti in magna constantia, aduersus eos qui se angustiauerunt, et qui abstulerunt labores illorum, uidentes turbabuntur timore horribili, et mirabuntur in subitatione insperate salutis, gementes per angustiam spiritus, dicent inter se penitentiam agentes: Hi sunt quos habuimus aliquando in derisu et in similitudine improperii. Nos insensati uitam illorum estimabamus insaniam, et finem illorum sine honore. Quomodo ergo computati sunt inter filios Dei et inter sanctos sors illorum est? Tunc utique stabunt iusti in magna constantia aduersus persecutores suos qui eos penis indebitis hic affecerunt, et labores illorum quasi stultos uituperauerunt,  quando claritate superna reuelati iudices erunt illorum secundum ueritatem qui ante se iniuste damnauerunt. Unde illi cum se subitanea commutatione uiderint de gloria ad ignobilitatem perductos, et e contrario aduersarios suos de afflictione temporali ad honorem supernum translatos, sera pentientia atque infructuosa tunc conquerentur quod antea dum licuit si uellent fructuose agere possent. Unde necesse est ut quicunque uitam suam negligenter duxit et peccatis seruiuit, ante terminum uite presentis penitentiam condigne agat de malis commissis, et studeat operibus bonis per gratiam Dei, indulgentiam promereri peccatorum, et uitam consequi sempiternam largiente ipso Redemptore Domino nostro Iesu Christo, qui uult omnes homines saluos esse,  et ad agnitionem ueritatis peruenire, regnans cum Spiritu sancto Deus per omnia secula seculorum. Amen.



HOMILIA XXX. IN EODEM FESTO. Lectio sancti Euangelii secundum Ioannem.

In illo tempore dixit iehsu discipulis suis: Non turbetur cor uestrum. Credite in Deum, et in me credite, etc.

Ne mortem tanquam homines timerent, et ideo turbarentur, consolatur etiam eos Deum se esse contestans. Consequens est enim ut si in Deum creditis, et in me credere debeatis: quod non esset consequens, si Christus non esset Deus. In domo Patris mei mansiones multe sunt. Quia merita sanctorum  diuersa sunt, ideo in domo Patris multe sunt mansiones. Nullus eorum alienabitur ab illa domo, ubi mansionem pro suo quisque accepturus est merito. Ideo non turbetur cor uestrum, nam unus denarius omnibus in uinea laborantibus, id est, omnibus in Ecclesia per fidem laborantibus uita dabitur eterna. Sed multe mansiones diuersas meritorum in una uita eterna significant dignitates, eritque Deus omnia in omnibus, quia Deus caritas est. Sic enim quisque habet, cum amat in altero, quod ipse non habet, quia regnat in omnibus unitas caritatis.

Si quo minus dixissem uobis, quia uado parare uobis locum. Quomodo ad illas mansiones membra peruenissent, si caput non precessisset? Parauit nobis locum dum pro nobis mortuus est, et resurrexit, imo  ascendit in celos. Hec omnia pro nobis fecit, ut nobis pararet locum in regno Patris sui.

Si abiero et parauero uobis locum, iterum ueniam ad uos. Si abiero per carnis absentiam, ueniam per diuinitatis presentiam, in qua uobiscum ero usque ad consummationem seculi. uel etiam si abiero ascendendo ad celos, ueniam iterum iudicare uiuos ac mortuos: quod angeli attestati sunt dicentes: Hic iehsu qui assumptus est a uobis, sic ueniet quemadmodum uidistis eum euntem in celum. Sequitur:

Et accipiam uos ad meipsum, ut ubi sum ego et uos sitis. Hoc est quod in sequentibus dixit: uolo, Pater, ut ubi sum ego, et isti sint mecum.

Et quo ego uado, scitis, et uiam scitis. Quo uado, id est, ad Patrem, et uia qua uenitur, scitur.

 Dicit ei Thomas: Domine, nescimus quo uadis, et quomodo possumus uiam scire? uidebatur ei nescire quod Christus conuincit eum scire dum ait:

Ego sum uia, et ueritas, et uita. Quasi dixisset: Si me scitis et uiam scitis; et ego sum ad quem itur, id est, ueritas, et ego sum uita in qua statur. Si me scitis et uiam scitis, et quo ibo scitis, et ubi manseritis scitis. Qui ad Patrem uadunt per me uadunt, et qui ad Patrem ueniunt ad me ueniunt, quia et ego et Pater unum sumus, et in me manent, quia hec est uita eterna, ut cognoscant te solum uerum Deum, et quem misisti Iesum Christum. Unde secutus est dicens:

Nemo uenit ad Patrem nisi per me. Exponens quid sit quod ait, ego sum uia, statim subiungens:

 Si cognouissetis me utique, et Patrem meum cognouissetis, quia ego sum ueritas in uero Patre. Et amodo cognoscitis eum, et uidistis eum. Si me spiritaliter cognoscitis et uidetis, illum cognoscitis et uidetis, quia ego et Pater unum sumus. Unum natura non unus in persona.

Dicit ei Philippus hoc non intelligens: Domine, ostende nobis Patrem, et sufficit nobis. Quasi aliquid melius esset Pater quam Filius in cuius esset uisione sufficiens beatitudo. Quam uocem discipuli redarguit magister.

Tanto tempore uobiscum sum, et non cognouistis me? Non cognouistis me esse in Patre, et Patrem in me, Philippe?

 Qui uidet me, uidet et Patrem. Qui me intelligit, utique et Patrem in me intelligit. Sed ideo magister discipulum arguebat, quoniam cor postulantis uidebat. Tanquam enim melior esset Pater quam Filius, ita Philippus Patrem nosce cupiebat, et ideo nec Filium sciebat quo melius aliquid esse credebat. Ad hunc sensum corrigendum dictum est: Qui uidet me uidet et Patrem.

Quomodo tu dicis: Ostende nobis Patrem? uideo quomodo tu dicis: non alterum queris uidere similem, sed illum putas esse meliorem.

Non credis quia ego in Patre et Pater in me est? Cur inseparabiles separatim desideras nosce? Deinde non ad solum Philippum, sed ad eos pluraliter loquitur:

 uerba que ego loquor uobis a me ipso non loquor. Pater autem in me manens, ipse facit opera. Quid est, a me ipso non loquor? nisi a me ipso non sum qui loquor. Ei quippe tribuit quod facit, de quo est ipse qui facit. Pater enim Deus non est de aliquo, Filius autem Deus est quidem Patri equalis, sed de Patre Deo. Ideo ille Deus sed non de Deo, et lumen sed non de lumine. Iste uero Deus de Deo, lumen de lumine. Denique adiungit et ait:

Non creditis quia ego in Patre et Pater in me est? Alioqui propter opera ipsa credite. Ante solus Philippus arguebatur; nunc autem non ibi eum solum fuisse qui esset arguendus ostenditur; propter opera ipsa, inquit, credite, quia ego in Patre et Pater in me est. Neque enim si separati essemus inseparabiliter  operari ulla ratione possemus, sed quid est quod sequitur: Amen amen dico uobis, qui credit in me, opera que ego facio et ipse faciet, et maiora horum faciet, quia ego ad Patrem uado? Non se extollat seruus super dominum, nec discipulus super magistrum. Maiora quam ipse facit dixit eos esse facturos, sed sine illo, ut in sequentibus dixit, quid potuerunt facere? Sed que sunt tandem ista maiora? An forte quod egros ipsis transeuntibus etiam eorum umbra sanabit? Maius est enim ut sanet umbra quam fimbria, illud per se, hoc per ipsos, sed utrumque in se; uel maiora sunt opera apostolorum in omnium gentium salute, quam Christi tantummodo in salute Iudeorum, et hoc in paucissimis. Tamen utrumque et ille fecit, et salutem aliquorum in Iudea per se,  et salutem gentium per apostolos: Nec solum per apostolos, sed et per alios quoque predicatores. Unde subiunxit et ait: Qui credit in me opera que ego facio et ipse facit, et maiora horum faciet. Non quo maior sit magistro discipulus, uel domino seruus, et adoptatus unigenito, et homo Deo, sed quod per illos ipse dignaretur eadem maiora facere. Unde maiora potuissent mox ostendit dicens: Qui credit in me opera que ego facio et ipse faciet, et maiora horum faciet. Continuo secutus adiunxit: Quia ego ad Patrem uado.

Et quodcunque petieritis in nomine meo, hoc faciam. Qui dixit, faciet, post ait, faciam. Tanquam diceret: Non uobis hoc impossibile uideatur; non  enim poterit esse maior me qui credit in me: ideo maiora non per se facit, sed per me qui in me credit. Nec est defectio potestatis, sed miseratio pietatis. Diues ergo ab eo recessit tristis, non recipiens uerba salutis; apostolis igitur predicantibus, multi diuites pauperiem uoluntate secuti sunt: ita quod ab illo audiens unus non fecit, fecerunt multi cum loqueretur per discipulos magister bonus. Ecce maiora fecit predicatus a credentibus quam locutus audientibus, sed hoc per predicatores. Nunquid omnes qui credunt in eum predicatores sunt? Tamen dicit qui credunt in eum opera facere maiora. In hoc opere fidei faciemus opera Christi, quia et ipsum credere in Christum opus est; Christus autem operatur in nobis, non utique sine nobis. Prius ego facio  preueniens gratia, deinde et ipse facit subsequens gratiam, quia facio ut faciat. Que opera, nisi ut ex impio iustus fiat? Fortasse maius est opera salutis nostre nos per ipsum facere, quam uerba salutis predicare, quod ipse fecit sine nobis, dum hec dixit: Quia ego ad Patrem uado. Et quodcunque petieritis in nomine meo, hoc faciam. In his uerbis magnam spem promisit orantibus. Sic ergo perrexit ad Patrem, ut non relinqueret indigentes, sed audiret petentes. Tamen non omnia petentes, sed que ad salutem pertinent petentium. Ideo dixit: Si quid petieritis me in nomine meo, hoc faciam. Quid est in nomine meo? nisi in nomine Saluatoris. Si petieritis que ad salutem pertinent uobis, in nomine meo petieritis. Quando enim delectant mala et non delectant  bona, rogare potius debemus Deum ut delectent bona quam ut concedantur mala. Qui ergo credit in eum, quodcunque petierit in nomine quod est illis datum qui credunt in eum, hoc facit, quo hoc sicut Saluator facit. Si autem qui in eum credit, aliquid per ignorantiam contra salutem suam petit, non in nomine Saluatoris petit, quia Saluator ei non erit; si quis eius salutem impedi fecerit, non est eius Saluator. Quid melius aut quid magis nobis prodest quam nosmetipsos saluari? Ideo petendum est ut fiat uoluntas eius in nobis, qui uiuit et regnat cum Deo Patre in unitate Spiritus sancti Deus, per omnia secula seculorum. Amen.



HOMILIA XXXI. FERIA Iu. Lectio Epistole beati Ioannis apostoli.


Charissimi, hec scribo uobis ut non peccetis, etc.

Non sibi ipse contrarius est qui supra nos sine peccato nos uiuere non perhibebat, nunc autem ideo scribere se nobis dicit, ut non peccemus. Sed ibi nos necessarie prouidendo salubriter nostre fragilitatis admonuit, ne quis sibi quasi innocens placeat, et se de meritis extollendo plus pereat, hic consequenter hortatur ut si omni culpa carere nequimus, demus tamen operam quantam ualemus, ne nos ipsi fragilitate nostre conditionis negligenter agendo uiuamus, sed contra omnia uitia strenue uigilanterque dimicemus, maxime maiora et apertiora, que, iuuante Domino, facilius superare et cauere ualeamus, ut  iuxta quod Paulus ait, Tentatio nos non apprehendat nisi humana, hoc est, ea sola quam humana infirmitas ad integrum declinare non potest.

Sed et si quis peccauerit, aduocatum habemus apud Patrem Iesum Christum iustum. uide Ioannes in quantum seruet humilitatem, quam docet. Certe uir iustus erat, et magnus qui de pectore Domini mysteriorum secreta bibebat. Non tamen dixit aduocatum me habetis apud Patrem, sed aduocatum, inquit, habemus; non dixit, habetis. Maluit se ponere in numero peccatorum, ut haberet aduocatum Christum, quam ponere se pro Christo aduocatum et inueniri inter damnandos superbos. Nec tamen dicendum, quia episcopi uel prepositi non petant pro populo; orat enim Apostolus pro plebe, orat plebs pro Apostolo,  qui dicit, orantes simul et pro nobis, ut Deus aperiat nobis ostium uerbi. Et pro Petro orabat Ecclesia cum esset in uinculis Petrus, et exaudita est; quomodo et Petrus pro Ecclesia: quia omnia pro inuicem membra orant, caput pro omnibus interpellat de quo scriptum est, Qui est ad dexteram Dei, qui etiam interpellat pro nobis. Unigenito enim Filio pro homine interpellare, est apud ceternum Patrem seipsum demonstrare; eique pro humana natura rogasse, est eamdem naturam in diuinitatis sue celsitudinem suscepisse. Interpellat igitur pro nobis Dominus non uoce sed miseratione, quia quod damnare in electis noluit suscipiendo seruauit. Et bene cum diceret aduocatum nos apud Patrem habere Iesum Christum, addit iustum. Iustus namque aduocatus  iniustas causas non suscipit; qui tamen iustos defendit in iudicio, si nosmetipsos cognoscimus et accusamus iniustos. Cur enim iustus non sit, qui contra suam iniustitiam iam per lacrymas seuit?

Et ipse est propitiatio pro peccatis, qui per humilitatem interpellat pro nobis apud Patrem: Id est, per diuinitatem propitiatur nobis cum Patre.

Non pro nostris autem tantum, sed etiam pro totius mundi. Non pro illis solum propitiatio est Dominus, quibus tunc in carne uiuentibus scribebat Ioannes, sed etiam pro omni Ecclesia, que per totam mundi latitudinem diffusa est; a primo nimirum electio usque ad ultimum qui in fine mundi nasciturus est porrecta. Quibus uerbis Donatistarum schisma reprobat, qui in Africe solum finibus Ecclesiam Christi  dicebant esse inclusam. Pro totius ergo mundi peccatis interpellat Dominus, quia per totum mundum est Ecclesia, quam suo sanguine comparauit. Neque huic uerbo repugnat quod in sequentibus dixit: Et mundus totus in maligno, id est, antiquo hosti, suppositus est. Quod etiam per totum mundum sunt qui maligno, id est, antiquo hosti famulentur.

Et in hoc scimus quoniam cognouimus eum, si mandata eius obseruemus. Que mandata dicat in sequentibus aperit, id est, caritatem.

Qui dicit eum se nosse, et mandata eius non custodit, mendax est et in eo ueritas non est. Christus ueritas appellatur: Ego sum, inquit, uia et ueritas et uita. Frustra ergo nobis in eo applaudimus cuius  mandata non facimus, nec grande putemus unum Deum nosse, cum et demones credant et contremiscant. Quid sit autem ueraciter Deum nosse subsequenter ostendit dicens: Qui autem seruat uerbum eius, uere in eo caritas Dei perfecta est. Ille itaque uere Deum nouit, qui eius mandata seruando caritatem eius se habere comprobat; hoc est enim Deum nosse, quod amare. Nam quisquis eum non amat, profecto ostendit quod quam sit amabilis non nouit, quam sit suauis Dominus et dulcis gustare ac uidere non didicit, qui eius placere conspectibus continua intentione non satagit.

Et in hoc scimus quoniam in ipso sumus. Qui dicit se in ipso manere, debet, sicut ille ambulat, et ipse ambulare, id est, per dilectionem nimiam etiam pro  inimicis orare, dicens: Pater, ignosce illis; sed et prospera mundi cuncta forti animo contemnere, libenter irrisiones et opprobria tolerare, sicut et ipse dicit: Si quis uult uenire post me, abneget seipsum, et tollat crucem suam, et sequatur me.

Charissimi, non mandatum nouum scribo uobis, sed mandatum uetus quod habuistis ab initio. Mandatum uetus est uerbum quod audistis; iterum mandatum nouum scribo uobis. Eadem caritas et mandatum uetus quia ab initio commendata, et mandatum nouum quia tenebris eiectis desiderium noue lucis infundit; unde recte subditur: Quod est uerum et in ipso, et in uobis, quoniam tenebre transierunt et lumen uerum iam lucet. Ecce unde nouum quia tenebre ad ueterem hominem, lux uero ad nouum hominem pertinet.  Denique dicit apostolus Paulus: Exuite ueterem hominem et induite nouum. Et iterum: Fuistis aliquando tenebre, nunc autem lux in Domino. Felix ille est qui ueteris hominis actus respuens noui hominis conuersationem recte appetit, quoniam iuxta illud quod scriptum est: Omnis qui male agit, odit lucem, et non uenit ad lucem, ut non arguantur opera eius. Qui autem facit ueritatem uenit ad lucem, ut manifestentur opera eius, quia in Deo sunt facta, prestante Domino nostro Iesu Christo, qui cum Patre et Spiritu sancto uiuit et regnat Deus, per omnia secula seculorum. Amen.



HOMILIA XXXII. ITEM FERIA Iu. Lectio sancti Euangelii secundum Ioannem.


In illo tempore, facta est questio ex discipulis Ioannis cum Iudeis de purificatione, etc.

Zelantes discipuli Ioannis magistrum, quia pluriores audiebant concurrere ad baptismum Christi, et preferre Iudeos baptismo Ioannis baptismum Christi, ita ut nouissime uentum sit ad ipsum Ioannem, ut solueret questionem quam habuerunt discipuli eius cum Iudeis de discretione inter baptismum Christi et baptismum Ioannis, et dixerunt ei:

Rabbi, qui erat tecum trans Iordanem, ecce hic baptizat et omnes ueniunt ad eum. Quasi indignantes quod pluriores uenissent ad baptismum Christi dixerunt: Omnes ueniunt ad eum et te dimittunt, dum  tuo baptismo baptizatus est ille, ad cuius baptismum omnes modo conuenerunt.

Respondit et dixit: Non potest homo accipere quidquam, nisi ei fuerit datum de celo. uos mihi testimonium perhibetis quod dixerim: Ego non sum Christus. Si meo testimonio credatis, scitote me non esse Christum; sed illum et illius baptismum esse, in quo remissio est peccatorum, et Spiritus sanctus datur, non meum in quo tantummodo penitentia dabatur, et fides in eum de quo querimoniam nunc habetis. Non potest homo aliquid accipere, nisi fuerit illi datum de celo. Ministerium accepi quod mihi datum fuit de celo; preco sum, ille iudex; ego seruus, ille dominus; ille sponsus, ego amicus sponsi; illum oportet crescere, me autem minui; ueniebam illi  uiam parare, non me exaltare; ego uox clamantis, ille uerbum Patris; qui post me uenit, ante me factus est, id est, dignitate prelatus est mihi, cuius ego non sum dignus corrigiam calceamenti eius soluere, id natiuitatis illius, qua ex uirgine natus uenit in mundum enarrare mysterium. Audistis testimonium meum; credite testimonio meo; concurrite ad illum in cuius baptismo est remissio peccatorum. Iste Ioannes tante auctoritatis habebatur, ut a populo Christus putaretur. Sed ille falsum respuit honorem, ut solidam potuisset habere ueritatem. Noluit de se iactare quod non fuit, ne sine eo esset qui semper fuit.

Qui habet sponsam sponsus est. Ego non sum sponsus, sed quid sum? Amicus sponsi, gaudens in uoce  illius. Quis est sponsus? Ille de quo dicitur: Rex omnis terre Deus, et adorabunt eum omnes reges terre, omnes gentes seruient ei. Ille sponsus uerus. Sponsa uero sancta Ecclesia, ex omnibus congregata gentibus, de qua Apostolus ait: Desponsaui uos uni uiro uirginem castam exhibere Christo.

Amicus autem sponsi, qui stat et audit eum, gaudio gaudet propter uocem sponsi, non sibi gaudium facit de se; qui enim uult gaudere de se tristis erit; qui autem de Deo gaudere uult, semper gaudebit, quia Deus sempiternus est. Talem se dixit Ioannes. Propter uocem sponsi gaudebit amicus sponsi, ait, non propter uocem suam. Et stat et audit eum. Si ergo cadit non audit eum. De illo quondam qui cecidit dictum est, et in ueritate non stetit, de diabolo  dictum est. Ergo stare debet amicus sponsi et audire. Quid est stare? Permanere in gratia eius quam accepit, et audit uocem ad quam gaudeat. Sic erat Ioannes: nouerat unde gaudebat, non sibi arrogabat quod ipse non erat; sciebat illuminatum se, non illuminatorem.

Illum oportet crescere, me autem minui. Quid est hoc? Illum oportet exaltari, me autem humiliari. Magnum hoc sacramentum est. Antequam ueniret Dominus iehsu, gloriabantur homines de se; uenit ille homo ut minueretur hominis gloria, et augeretur gloria Dei. Etenim uenit ille sine peccato et inuenit omnes cum peccato. Si sic uenit ille ut dimitteret peccata, Deus largiatur, homo confiteatur. Etenim  confessio hominis humilitas, hominis miseratio, Dei altitudo. Si ergo uenit ille dimittere peccata, agnoscat homo humilitatem suam, et Deus faciet misericordiam suam.

Qui desursum uenit super omnes est, id est, Christus. Qui autem est de terra, de terra loquitur, id est, Ioannes. Quomodo ergo de terra loquitur? Omnis homo terrenus est, et dum terrena loquitur, de terra loquitur, qui uero illuminatus est ab eo qui est lumen uerum, de diuinis loquitur.

Qui de celo uenit super omnes est, Dominus iehsu Christus de quo superius dictum est: Nemo ascendit in celum, nisi qui de celo descendit, filius hominis, qui est in celo; est autem super omnes.

Et quod uidit et audiuit, hoc loquitur. Habet  enim et Patrem ipse Filius Dei; habet et Patrem et audiuit a Patre.

Quod uidit et audiuit illud testatur, et testimonium eius nemo accipit. Si nemo, ad quid uenit? Quorumdam ergo nemo est. Quidam populus preparatur ad iram Dei, damnandus cum diabolo, quorum nemo accipit testimonium Christi. Nam si omnino nemo nullus homo, quid est quod sequitur

Qui accipit testimonium eius, signauit quia Deus uerax est. Certe ergo nemo, si tu ipse dicis, qui accepit testimonium eius, signauit quia Dominus uerax est.

Quem enim misit Deus, uerba Dei loquitur. Ipse est uerax, ipse est Deus et Dominus noster iehsu Christus, de quo Apostolus ait: Postquam uenit plenitudo temporis, misit Deus Filium suum, factum  ex muliere, factum sub lege. Quem enim misit Deus, uerba Dei loquitur; hoc utique de Christo dicebat, ut se ab illo distingueret.

Non enim ad mensuram dat Deus spiritum. Audi Apostolum dicentem: Secundum mensuram donationis Christi hominibus ad mensuram dat. Unico Filio non dat ad mensuram; quomodo hominibus ad mensuram. Alii quidem datur per Spiritum sermo sapientie, alii sermo scientie secundum eumdem Spiritum, alii fides in eodem Spiritu, alii prophetia, alii iudicatio spirituum, alteri genera linguarum alii dona curationum.

Pater diligit Filium. Quare enim? Pater diligit Ioannem, et tamen non omnia dedit in manu eius; Pater diligit Paulum, et tamen non omnia dedit in  manu eius. Pater diligit Filium, sed quomodo pater filium, non quomodo dominus seruum; sed quomodo unicum, non quomodo adoptatum.

Itaque omnia dedit in manu eius. Quid est omnia? Ut tantus sit Filius, quantus est Pater. Dominus enim, Pater et Filius, et Spiritus sanctus, unus et omnipotens est Deus, cuius est una uoluntas, una potestas, qui in tribus exstat personis et una substantia uiuens et regnans per omnia secula seculorum. Amen.



HOMILIA XXXIII. FERIA uI. Lectio sancti Euangelii secundum Ioannem.

In illo tempore, dixit iehsu discipulis suis: Ego  lux in mundum ueni ut omnis qui credit in me in tenebris non maneat.

Dixit quodam loco discipulis suis: uos estis lumen mundi: non potest abscondi ciuitas super montem constituta; neque accendunt lucernam et ponunt eam sub modio, sed super candelabrum, ut luceat omnibus qui in domo sunt. Sic luceat lumen uestrum coram hominibus, ut uideant opera uestra bona et glorificent Patrem uestrum, qui in celis est. Non tamen dixi uobis: Lux uenistis in mundum, ut omnis qui credit in uos in tenebris non maneat. Nusquam hoc legi posse confirmo. Lumina ergo sunt omnes sancti, sed credendo illuminantur ab eo, a quo si quis recesserit, tenebrabitur. Lumen autem illud quod illuminatur a se, recedere non potest, quia incommutabile  omnino est. Cum autem dicit, Omnis qui credit in me in tenebris non manet, satis manifestat omnes se in tenebris inuenisse; sed ne in eis tenebris remaneant in quibus inuenti sunt, debent credere in lucem que uenit in hunc mundum, quia per illam factus est mundus.

Et si quis audierit, inquit, uerba mea et non custodierit, ego non iudico eum. Audite quomodo dicit Filius, Ego non iudico eum, cum dicat alio loco: Pater non iudicat quemquam, sed omne iudicium dedit Filio, nisi quod intelligendum est quod sequitur: Non enim ueni, inquit, ut iudicem mundum, sed ut saluum faciam mundum. Nunc ergo est tempus misericordie; post erit iudicii, quia misericordiam, inquit, et iudicium cantabo tibi, Domine. Sed de ipso  etiam futuro nouissimo iudicio uidete quid dicat: Qui spernit me, et non accipit uerba mea, habet qui iudicet eum; sermo quem locutus sum, ille iudicabit eum in nouissimo die. Ait ergo: Qui spernit me et non accipit uerba mea, habet qui iudicet eum; sermo quem locutus sum, ille iudicabit eum in nouissimo die. Non ait: Qui spernit me, et non accipit uerba mea, ego non iudico eum in nouissimo die. uenit ergo Filius Dei ad saluandum, non ad iudicandum. Ideo dixit, non iudico eum, id est modo, id est in presenti, sed iudico eum in nouissimo die. Cum enim dixisset, Qui spernit me, et non accipit uerba mea, habet qui iudicet eum, exspectantibus quisnam ille esset, cautus adiunxit: Sermo quem locutus sum, ille iudicabit eum in nouissimo die. Seipsum quippe locutus est, seipsum  annuntiauit, seipsum ianuam posuit, qua ipse ad oues pastor intraret. Aliter itaque iudicabuntur qui non audierunt, et qui audierunt et contempserunt. Qui enim sine lege peccauerunt, ait Apostolus, sine lege peribunt; et qui in lege peccauerunt, per legem iudicabuntur.

Quia ego, inquit, ex me non sum locutus. Idem se dicit non locutum ex seipso. Iam hoc sepe diximus quod Filius a se non est, sed a Patre; ideo adiunxit:

Sed qui misit me Pater, ipse mihi mandatum dedit quid dicam et quid loquar. Non enim locorum spatio, non syllabarum expressione, non uocali sono Pater Filio loquitur, ut Filius mandatum Patris audiat,  sicut filius hominis ab homine audire solet quid pater mandet illi; sed unicus Filius est uerbum Patris et sapientia Patris, in illo sunt omnia mandata Patris, neque enim mandatum Patris aliquando Filius nesciuit, ut eum necesse esset ex tempore habere quod accepit ut nascendo acciperet, dederitque illi gignendo Pater quod non haberet, sed eum genuit uitam habentem, sicut superius ait: Sicut Pater habet uitam, sic dedit et Filio uitam habere in semetipso, id est, genuit Filium uitam habentem in semetipso, sic dicit hic, Sicut mandatum dedit mihi Pater; et quia eterna est ipsa natiuitas, nunquam non fuit Filius, qui est uita; et sicut est uita eterna, ita et mandatum: non quod Filius non habeat Pater dedit, sed sicut dixi, in sapientia Patris, quod est uerbum  Patris, omnia mandata sunt Patris. Sequitur enim:

Et scio quia mandatum eius uita eterna est. Si ergo uita eterna est ipse Filius, et uita eterna est mandatum Patris, quid aliud dictum est quam, Ego sum mandatum Patris? Proinde et id quod adiungit et dicit: Que ego loquor sicut mihi dixit Pater, sic loquor, non accipiamus, dixit mihi, quasi uerbo locutus sit unico uerbo, aut egeret Dei uerbis Deus uerbum. Dixit ergo Pater Filio, Sicut dedit Filio uitam, non quod nesciebat uel non habebat, sed ipse Filius erat. Quid est autem, Sicut dixit mihi sic loquor, nisi uerbum loquor? Ita ille dixit ista ut uerax, iste loquitur ut ueritas; uerax autem genuit ueritatem. Quid ergo iam diceret ueritati? Non enim imperfecta erat ueritas cui uerbum aliquod adderetur; dixit  ergo ueritati quia ueritatem genuit. Porro ipsa ueritas sic loquitur ut ei dictum est, sed intelligentibus quos docet ut nata est; ut autem crederent homines quod intelligere nondum ualent, ex ore carnis uerba sonuerunt, et abierunt transuolantis soni peractis morulis temporum suorum. Sed res ipse quarum signa sunt soni, tracte quodammodo in eorum memoriam qui audierunt, etiam ad nos per litteras, que uisibilia signa sunt, peruenerunt. Non sic loquitur ueritas intelligentibus mentibus, intus loquitur, sine sono instruit, intelligibili uoce profundit. Qui ergo potest in ea uidere natiuitatis eius eternitatem, ipse illam sic audit loquentem. Sicut ei dixit Pater quid loqueretur, excitauit nos ad magnum desiderium interioris dulcedinis sue. Sed crescendo  capiamus, ambulando crescamus, proficiendo ambulemus, ut peruenire possimus per seipsum ad seipsum, seipso ducente nos et promittente nobis. Ego sum uia, et ueritas, et uita: uia querentibus, ueritas inuenientibus, uita permanentibus. Ipse enim uiuit et regnat Deus per omnia secula seculorum. Amen.



HOMILIA XXXIu. DOMINICA III POST OCTAuAM PASCHAE. Lectio Epistole B. Iacobi apostoli.

Charissimi, omne datumoptimum et omne donum perfectum, desursum est descendens a Patre luminum, etc.

Postquam docuit uitia quibus tentamur non a Deo nobis, sed a nobis ipsis inesse, ostendit e contra  quod quidquid boni agimus, hoc a Deo donante percepimus. Inde etenim Patrem luminum appellat, quia auctorem nouit spiritalium carismatum, cui consonat illud Apostoli: Quid enim habes quod non accepisti?

Apud quem non est transmutatio, nec uicissitudinis obumbratio. Quia in Dei natura mutabilitas non est, neque lumen eius sicut lumen huius mundi aliqua uicissitudinis umbra intercidit. Liquet utique, quia sola nobis dona lucis, et non etiam tenebras mittit errorum.

uoluntarie enim genuit nos uerbo ueritatis. Et Dominus in Euangelio: Non uos me elegistis, inquit, sed ego elegi uos. Et in Osee propheta: Diligam uos spontanee. Quia ergo dixerat: Omne datum optimum  et omne donum perfectum a Deo descendere, consequenter astruit addendo quia non nostris meritis sed sue beneficio uoluntatis per aquam regenerationis de filiis tenebrarum nos in filios lucis mutauerit.

Ut simus initium aliquod creature eius. Ne in eo quod ait genuit, hoc nos fieri putaremus quod ipse est, ideo principatum quemdam creature nobis hac adoptione concessum ostendit. Hos etenim uersiculos quidam ita transtulit: uolens genuit nos uerbo ueritatis ut simus primitie creaturarum eius, id est, ut ceteris quas cernimus creaturis simus meliores. Primitias namque frugum et animantium consecrari lex precipit, primitias auri et argenti ad opus tabernaculi iussit conferri, id est, optima queque in metallis; et de antiquo Dei populo dixit propheta Ieremias:  Sanctus Isrel Domino, primitia frugum eius.

Scitis, fratres mei dilecti. Notissimum, inquit, uobis est, quod a uobis ipsis habuistis ad uitia labi, a Domino autem uos illustrari, non uestra promissione, sed superna gratia uos preueniente contigit.

Sit autem omnis homo uelox ad audiendum, tardus ad loquendum, et tardus ad iram. Hinc auditorem moralibus instruit preceptis, et recte primo admonet aurem quemque citius accommodare docenti, sero autem os ad docendum aperire: quia stultum est quemlibet que ipse non didicerat aliis uelle predicare. Qui ergo sapientiam diligit, primo ut supra admonuit, hanc a Deo postulet, dehinc magistrum humilis ueritatis auditor inquirat, et inter agendum suam cautissime linguam non solum ab otiosis sermonibus  cerceat, uerum et ipse quam et nuper didicit ueritatem predicandam contineat. Hinc Salomon de distantia temporum scribens ait: Tempus tacendi, et tempus loquendi. Hinc Pythagorici, naturalis scientie magisterio prediti, auditores suos per quinquennium iubent silere et sic demum predicare permittunt. Et tardus ad iram. Quia maturitas sapientie non nisi tranquilla mente percipitur; scriptum est enim, quia Ira in sinu stulti requiescit. Non ita uelocitatem ire uetat ut huius tarditatem approbet, sed hoc potius admonet, ut et eius hora perturbationis ac litium ne nobis ira subripiat caueamus; aut si forte surripuerit, intra oris septa eius cohibeamus impetum, et exacta hora discriminis liberius  eam ad integrum a nostro corde per tempus expurgemus; uel certe tardos ad iram nos esse precipit, ut non quaslibet ob causas securitatem nostri uultus in austeritatem uertamus, sed certa existente ratione, uerbi gratia, si aliter corrigi proximos, maxime qui nobis commissi sunt, non posse cernamus, seueritatem erga eos uerbi uel etiam iudicii districtioris exhibeamus, manente tamen, quantum natura humana patitur, statu nostre mentis sereno. Credo Phinees Samuel, Elias et Petrus tardi fuerunt ad iram, et tamen peccantes uel uerbo uel gladio peremerunt. Sed et Moyses, cum esset uir mitissimus, exiuit a Pharaone, quem incorrigibilem uidit, iratus, minis comminatus ei penam, quam et opere patrauit.

Ira enim uiri iustitiam Dei non operatur. Facilis est  sensus: quod quia qui iracundie uitiose incautus subiugat, etsi hominibus iustus apparet, in diuino tamen examine nondum perfecte iustus est. uerum aptius potest intelligi quod a Domino dictum est: Tu autem, Domine uirtutum, cum tranquillitate iudicas. Qualiscunque iudex homo amissa mentis tranquillitate delinquentem iudicat, etiamsi iuste iudicat, iustitiam tamen diuini examinis, in quam perturbatio cadere nescit, imitari non potest.

Propter quod abiicientes omnem immunditiam et abundantiam malitie, in mansuetudine suscipite uerbum insitum. Primo et corpus et mentem a uitiis iubet expurgari, ut digni existere possint qui uerbum salutis percipiant. Qui enim non declinat prius a malo, non potest facere bonum. Omnem quippe immunditiam et carnis  et anime nuncupat; malitia autem proprie interioris hominis prauitatem respicit. Suscipite, inquit, insitum uerbum, id est, uerbum Dei, quod uestris cordibus predicando imponimus, uos discendo suscipite; uel certe ita sentiendum: uerbum quod uobis in die resurrectionis insitum est, quando uoluntarie genuit nos Deus, iam nunc perfectius suscipite, etiam operibus implendo quod iam in mysterio tenetis.

Quod potest saluare animas uestras. Etiamsi in corpore tentationes patiamini, uel a perfidis morte consumamini, tamen uita futura prestabitur uobis cum sanctis angelis in luce perpetua.



HOMILIA XXXu. IN EODEM FESTO. Lectio sancti Euangelii secundum Ioannem.


In illo tempore, dixit iehsu discipulis suis: uado ad eum qui me misit, et nemo ex uobis interrogat: Quo uadis?

Significat sic se iturum ad eum qui misit illum, ut nullus interrogaret quod palam fieri uisu corporis cernerent. Nubes enim suscepit eum quando ascendit ab eis, et cum euntem in celum uiderunt, non uerbis quesierunt, sed oculis deduxerunt.

Sed quia hec locutus sum uobis, tristitia impleuit cor uestrum. uidebat utique quid illa sua uerba in eorum cordibus agerent, spiritalem quippe nondum habentes interius consolationem quam per Spiritum sanctum fuerant habituri, id quod exterius in Christo uidebant amittere metuebant.

 Sed ego ueritatem dico uobis, expedit uobis ut ego uadam. Expedit ut forma serui uestris subtrahatur aspectibus quatenus amor diuinitatis aptius uestris infigatur mentibus. Expedit ut notam uobis formam celo inferam, quatenus per hoc maiore desiderio illuc suspiretis.

Si enim non abiero, Paraclitus non ueniet ad uos; si autem abiero, mittam eum ad uos. Non quia non poterat ipse in terra positus dare Spiritum discipulis, hec loquitur, cum aperte legatur quia post resurrectionem apparens eis insufflauit et dixit eis, Accipite Spiritum sanctum, sed quia, ipso in terra posito et corporaliter conuersante cum eis, non ualebant ad eum erigere mentem, ad sitienda munera gratie celestis. Ascendente autem illo ad celos et  illi pariter omne desiderium suum in illo transferebant. Ideo capaces Spiritus sancti iam facti erant, non ultra de morte eius contristati, sed de promissionis eius spe letati. Patet autem, nec laboriosa expositione indiget, cur eumdem Spiritum paraclitum, id est consolatorem, cognominauerit, quia nimirum corda discipulorum que recessus ipsius mesta reddidisset, huius consolaretur et recrearet aduentus. Non quod antea Spiritus sanctus non esset in cordibus discipulorum uel etiam in antiquorum sanctorum, sed manifesta plenitudine ante sic non fuit datus, quomodo post ascensionem die decima in centum uiginti nomina transmissus legitur. Sed in nullo opere cuiuslibet persone Patris, uel Filii, et Spiritus sancti, totius sancte Trinitatis operatio  defuit; sed oportebat ita insinuari Trinitatem ut quamuis nulla esset diuersitas substantie, sigillatim tamen commendaretur distinctio personarum.

Et cum uenerit ille, arguet mundum. Quid est quod dixit, Cum uenerit ille, arguet mundum? Nunquid non Christus, dum esset in mundo, non arguit mundum de his omnibus que sequuntur. Sed Christus solam Iudeorum gentem arguit, Spiritus uero sanctus in discipulis eius toto orbe diffusus, non unam gentem intelligitur arguisse, sed mundum. In quo arguit? In eo quia per Spiritum sanctum caritas diffusa est in cordibus eorum, que foras mittit timorem ut non metuerent mundum, id est, amatores mundi arguere.

 De peccato, et de iustitia, et de iudicio. Quam sententiam ipse Christus exposuit dicens:

De peccato, quoniam non credunt in me. Peccatum incredulitatis quasi speciale posuit, quia sicut fides origo uirtutum, ita solidamentum est uitiorum in incredulitate persistere, Domino terribiliter attestante qui ait: Qui autem non credit iam iudicatus est, quia non credit in nomine unigeniti Filii Dei. Iudicatus dixit, id est, damnatus.

De iustitia uero, quia ad Patrem uado, etiam non uidebitis me. Iustitia discipulorum Christi erat quod Dominum, quem uerum hominem cernebant, uerum quoque Dei Filium esse crediderunt; et quem sibi corporaliter ablatum nouerant, certo semper amore colebant. Iustitia ceterorum fidelium, id est, eorum  qui Dominum in carne non uiderunt, hec est, quod eum quem corporali intuitu nunquam uiderunt, Deum et hominem uerum corde credunt ac diligunt. De qua profecto iustitia fidei arguuntur infideles, cur ipsi uidelicet. cum similiter uerbum uite audirent, noluerint credere in iustitiam. Neque enim nequitia malorum ex sua solum prauitate, sed etiam ex comparatione iustorum, quam statim damnandi sint denuntiat. Arguit ergo mundum Spiritus sanctus de peccato. quia non crediderit in Christum. Arguit et de iustitia credentium, quia exemplum eorum sequi noluerit, qui hunc ad Patrem ascendisse, neque ultra corporaliter in terris conuersaturum esse sciebant, nec tamen ab eius dilectione poterant ulla ratione separari. Hoc est enim quod ait, quia  ad Patrem uado, et iam non uidebitis me. Non uidebitis me, postquam ascendero, qualem nunc uidere soletis carne mortali et comprehensibili circumdatum. Sed in maiestate ad iudicium uenientem, et, peracto iudicio, in maiori gloria cum sanctis apparentem. Sequitur:

De iudicio autem, quia princeps mundi huius iudicatus est. Principem mundi diabolum dicit, qui primatum habet in cordibus infidelium, quos hic mundi nomine uoluit intelligi, qui ordine peruerso mundum potius quam mundi creatorem diligunt; qui iudicatus est a Domino, qui ait: uidebam Satanam sicut fulgur cadentem de celo. Iudicatus est ab eo cum et ipse demonia eiiceret, et discipulis daret potestatem calcandi supra omnem uirtutem inimici. Arguitur  itaque mundus de iudicio, quo diabolus est iudicatus, quando homines ne Dei uoluntati resistere presumant, exemplo damnati propter superbiam terrentur archangeli. Credant itaque homines in Christum, ne arguantur de peccato infidelitatis sue, quo peccato omnia peccata detinentur. Transeant in numerum fidelium ne arguantur de iustitia eorum quos iustificatos non imitantur. Caueant futurum iudicium ne cum mundi principe iudicentur quem iudicatum imitantur. Etenim ne sibi existimet parci superbia dura mortalium, de superborum supplicio terrenda est angelorum.

Adhuc multa habeo uobis dicere, sed non potestis portare modo. Cum autem uenerit ille Spiritus ueritatis, docebit uos omnem ueritatem. Certum est autem  quod, ueniente desuper Spiritu, apostoli maiorem multo scientiam ueritatis quam carnales eatenus potuere consecuti sunt, et maiore desiderio certandi pro ueritate succensi sunt. Non tamen putandum est in hac uita quempiam omnem ueritatem posse comprehendere. Unde et ipse beatus Paulus apostolus, qui ad tertium celum raptus est, et ibi audiuit arcana uerba que non licet homini loqui, ait: Ex parte cognoscimus, et ex parte prophetamus; cum autem uenerit quod perfectum est, euacuabitur quod ex parte est. Intelligendum est ergo quod ait de Spiritu, Docebit uos omnem ueritatem, quasi diceret: Diffundet in cordibus uestris caritatem, que uos omnem ueritatem faciat amare: cuius magisterio  intus edocti, proficiatis de uirtute in uirtutem, dignique efficiamini peruenire ad uitam, in qua uobis eterna claritas summe ueritatis et uere sublimitatis, id est, contemplatio uestri conditoris appareat.

Non enim a semetipso loquetur, sed quecunque audiet loquetur. Non enim Spiritus loquetur a semetipso, fortasse quia non est a semetipso, sed a Patre. Nam Filius natus est a Patre, et Spiritus sanctus procedit a Patre. Non enim loquitur a semetipso, id est, sine Patris et Filii communione. Non enim diuisus est Spiritus sanctus a Patre et Filio, sed unum opus est Patris, et Filii, et Spiritus sancti. Sed quecunque audiet loquetur. Audiet uidelicet per unitatem substantie et proprietatem scientie. Non enim loquitur a semetipso, quia non est a semetipso:  Pater quippe solus de alio non est, Filius a Patre genitus est, et Spiritus sanctus a Patre procedens. Ab ipso enim audiet Spiritus sanctus a quo procedit, quia non est a seipso, sed ab illo a quo procedit. A quo illi est intelligentia, ab illo utique et scientia: ab illo igitur audientia, quod nichil est aliud quam scientia. Quod uero adiunxit:

Et que uentura sunt annuntiabit uobis. Constat enim nonnullos sanctorum in Spiritu sancto futura predixisse. Sed tamen altius sunt hec uerba Domini consideranda, que omnibus sanctis communia esse possunt. Igitur Spiritus adueniens que uentura sunt annuntiabit, cum gaudia nobis patrie celestis ad memoriam reducit, cum festa illa superne ciuitatis per donum nobis sue aspirationis innotuit.  uentura nobis annuntiat, cum nos a delectatione presentium abstrahens, promissum in celis regnum nostris cordibus desiderandum inflammat.

Ille me clarificabit, quia de meo accipiet et annuntiabit uobis. Spiritus clarificabit Christum, quia per eum ea caritas in cordibus discipulorum accensa est, ut abiecto timore carnali effectum resurrectionis eius constanter predicarent, qui paulo ante tempore passionis pauidi fugerant. Unde scriptum est: Et repleti sunt omnes Spiritu sancto, et loquebantur uerbum Dei cum fiducia. Spiritus clarificauit Christum, cum impleti gratia spiritali doctores sancti tot et tanta miracula in nomine Christi fecerunt, quibus orbem totum ad fidem Christi conuerterent,  tot ac tanta pro Christi nomine passionum certamina pertulerunt. Clarificat, dum caritatem in cordibus nostris diffundit, eterne patrie amorem inspirat.

Quia de meo accipiet et annuntiabit uobis, id est, de meo Patre. De Patre accipit Spiritus sanctus, quia de Patre procedit, de quo et Filius natus est. Qui uero de nullo natus est, et de nullo procedit, Pater est solus.

Omnia quecunque habet Pater, mea sunt. Propterea dixi: Quia de meo accipiet et annuntiabit uobis. De his dixit que ad ipsam Patris diuinitatem pertinent, in quibus ille est equalis Patri, in qua Spiritus sanctus equalis est Patri et Filio, qui una substantia, una natura, una maiestas, una gloria, una eternitas est Patris, et Filii, et Spiritus sancti,  et est unus Deus omnipotens, inuisibilis et incomprehensibilis omni creature, Pater, et Filius, et Spiritus sanctus. In nomine iustitie et in Spiritus sancti dono et missione, istarum duarum fit concordia lectionum. Beatus qui intelligit ueritatem et sequitur iustitiam, quia si in hoc permanserit, simul cum Christo in eternum gaudebit.



HOMILIA XXXuI. IN INuENTIONE SANCTAE CRUCIS. Lectio Epistole B. Pauli ad Galatas.

Fratres, confido in uobis in Domino, quod nichil aliud sapietis, etc.

Hac spe dicit se confidere, de his quia non sponte errauerunt.

Qui autem conturbat uos, portabit iudicium, quicunque  est ille. Quomodo qui errantem conuerti facit remunerandus est, dicente Iacobo apostolo in Epistola sua: Qui conuerti fecerit peccatorem, saluabit animam eius et operiet multitudinem peccatorum; ita et qui recta incedentem in iter deuium cogit flectere, damnationem consequitur, quicunque fuerit. Hoc propter hos subiicit, ne quis sibi meritum defenderet eo quod filii essent Abrahe secundum carnem, denique exclamantes dicunt ad Iesum: Nos filii Abrahe sumus.

Ego autem, fratres, si circumcisionem predico, quid adhuc persecutionem patior? Apertum est quod dicit; ideo enim quasi inimicus a Iudeis odiebatur et non desinebant a persecutione eius, quia circumcisionem iam cessare docebat. Denique Iudeis compellentibus  et sepenumero falsas accusationes contra eum deferentibus, obliquum iudicem uidens, coactus appellauit Cesarem.

Ergo euacuatum est scandalum crucis. Scandalum erat Iudeis predicatio crucis, quia sabbatum et circumcisionem euacuabat. Si autem admitteret circumcisionem, non esset scandalum, et pacifici essent nobis Iudei. Nam dicebant de Saluatore: Non est hic homo a Deo qui sabbatum non custodit. Ergo euacuatum est scandalum crucis.

Utinam et abscindantur qui uos conturbant, id est, utinam abscindantur qui uos subuertunt. Tale est hoc quale et illud ad Corinthios prima: Qui non, inquit, amat Dominum Iesum, anathema sit. Ex ipso grege morbido sunt et hi, quos sociat sententie eorum  ut abscindantur a misericordia Dei, qui Galatas Dei gratia exuerunt, et non solum spiritaliter, sed et carnaliter hos maledicit, ut quia circumcidi Galatas cogebant ipsi abscinderentur, ut multiplicaretur his dolor corporis.

Quicunque uolunt placere in carne, hi cogunt uos circumcidi tantum, ut crucis Christi persecutionem non patiantur. In carne placere, hominibus placere significat; ut enim Iudeis propitiis aut non infensis uiuerent, quos pseudoapostolos dicit, sic Christum predicabant, ut et legem seruandam docerent. Quod apostolus nunquam metuit, sed constanter quod uerum est non tacuit, et sibi ex his prouidens quos docebat. Denique ego, inquit, non solum ligari, sed  et mori paratus sum in Hierosolyma pro nomine Domini nostri Iesu Christi. Neque enim qui circumciduntur legem custodiunt, sed uolunt uos circumcidi ut in carne uestra glorientur. Tale hoc est, quale et illud dictum ad apostolum Petrum: Si tu cum Iudeus sis gentiliter uiuis, quomodo compellis gentes iudaizare? Ita et hic cum ipsi legem non custodirent conuersantes iniuste, circumcisionem sectabantur, ut perinde uincere et amatores legis uiderentur, cum constet hunc legem defendere et custodire, qui iustitias eius exsequitur, et mandatum quod ad uitam pertinens datum est, non pretermittit. Clades ergo Galatarum excusatio erat eorum hec, ut uel sic intelligant quia ludebantur, uelut stulti et hebetes, de quorum doloribus glorificantur.

 Mihi autem absit gloriari nisi in cruce Domini nostri Iesu Christi, per quem mihi mundus crucifixus est et ego mundo. Quomodo pseudoapostoli tribulationes pro nomine Christi, quasi nichil profuturas per hypocrisin redimebant erubescentes in his, ita et Apostolus gloriabatur de his, sciens magnam pro istis sibi fore mercedem, quemadmodum et ceteris apostolis Christi, sicut scriptum est in Actibus apostolorum: Tunc, inquit, cesi exierunt apostoli de concilio, gaudentes quia digni habiti sunt pro nomine Christi contumeliam pati. Cuius ergo omnis spes in Christo est, hic gloriatur in cruce eius, huic et mundus crucifixus est, certum habens amorem crucis Christi uitam esse, mundi uero amorem parare mortem. Beatus ille est qui mortificat desideria carnis sue, et patienter  suffert tribulationes presentis uite, quia si in hoc studio bono usque in finem perseuerauerit, eterne uite cum Christo et sanctis eius particeps factus, sine dubio in eternum gaudebit. Ipso prestante Domino nostro Iesu Christo, qui uiuit et regnat in secula seculorum. Amen.



HOMILIA XXXuII. FERIA Iu. Lectio Epistole B. Pauli ad Thessalonicenses.

Fratres, omnes uos filii lucis estis et filii diei; non sumus noctis, neque tenebrarum.

Quomodo dixit, Sicut fur in nocte, sic ueniet, hoc in loco dicit, quoniam non estis in tenebris, cognouistis enim ueritatem. Itaque et si repente dies instat, sed non erga uos ordinem sibi uindicat furis,  qui iuuandi estis ex eius aduentu, sed illis qui noxam exspectant penalem. Et ut recognitionem sufficere sibi non existiment, adiicit

Igitur non dormiamus sicut et ceteri, sed uigilemus et sobrii simus. Qui enim dormiunt, nocte dormiunt; et qui inebriantur, nocte inebriantur. Nos autem, qui diei sumus, sobrii simus, et induti loricam fidei et caritatis, et galeam spem salutis. Quoniam non posuit nos Deus in iram, sed in acquisitionem salutis per Dominum nostrum Iesum Christum, qui mortuus est pro nobis, ut siue uigilemus, siue dormiamus, simul cum illo uiuamus. Conuenit igitur nos tali remuneratos scientia uigilare, et sobrios esse erga illorum diligentiam que nobis conueniunt, ad custodiendum  nocturnum tempus, nec nobis necessarium est ad sectandam ebrietatem. Latere enim poterit facile is qui talis est. Illos uero qui per cognitionem tanquam in die iam consistunt, sobrios esse conuenit et uigilantes erga studia uirtutum, quasi qui et in diei tempore conuersantur, in quo neque latere quemquam possibile est, si tamen aliquid ex illis que non conueniunt perfecerit. Que sunt illa opera per que nobis, ut in die conuersantibus, deputemus fidem et caritatem, ex quibus spes nobis acquiritur salutis, per quod et Dominus Deus per Christum, qui pro nobis suscipere uoluit mortem, salutem nobis prodidit, non penam, ut licet secundum presentem hanc uitam habeamus; hoc enim dicit, uigilemus etiamsi egressi fuerimus a uita hac; hoc dicit dormiamus. uult  enim dicere ut illi qui tunc uiuunt in Christi aduentu, et qui iam sunt mortui, omnes eternam uitam et incorruptam acquiramus, dum illi qui precesserunt dudum in mortem, ita resurgunt et illi, qui tunc uiuunt, in incorruptibilitatem mutantur, sicut idem Apostolus in alio loco dicit, quoniam omnes immutabimur. Igitur nichil est quod prohibeat salute nos frui futura, si tamen illa que ex nobis sunt minime nobis obstiterint. Et hinc dicens adiicit:

Propter quod consolamini in inuicem et edificate alterutrum, sicut et facitis in Christo Domino nostro, cui est honor et gloria simul cum Patre et Spiritu sancto, in secula seculorum. Amen.



HOMILIA XXXuIII. ITEM FERIA Iu. Lectio sancti Euangelii secundum Ioannem.


In illo tempore respiciens iehsu in discipulos suos dixit: Pater sancte, serua eos in nomine tuo quos dedisti mihi, etc.

Nempe sicut homo Deum rogat pro discipulis suis, quos accepit a Deo. Attendite quod sequitur:

Ut sint, inquit, unum sicut et nos. Non ait ut nobiscum sint unum, aut ut simus unum ipsi et nos sicut unum sumus nos, sed ait: Ut sint unum sicut et nos; ipsi utique in natura sua sint unum sicut et nos in nostra unum sumus. Quod procul dubio non diceret nisi secundum hoc diceret, quod Filius equalis est Patri, sicut in alio loco dicit: Ego et Pater unum sumus; non secundum id quod homo est, nam secundum hoc dixit: Pater maior me est.  Sed quomodo una eademque persona est Deus et homo, intelligimus hominem in eo quod rogat, intelligimus Deum in eo quod unum sunt et ipse et ille quem rogat. Sequitur:

Cum essem cum eis, ego seruabam eos in nomine tuo. Me, inquit, ueniente ad te, serua eos in nomine tuo in quo eos, quando cum eis eram, et ipse seruabam. In nomine Patris seruabat discipulos suos filius hominis in humana presentia constitutus, sed etiam Pater in nomine Filii seruabat quos in nomine Filii petentes exaudiebat; his quippe idem Filius dixit: Amen amen dico uobis, si quid petieritis Patrem in nomine meo, dabit uobis. Simul enim nos custodiunt Pater, et Filius, et Spiritus sanctus, qui est unus  uerus et beatus Deus. Intelligamus cum ita loquitur, sicut hic locutus est, personas eum distinguere, non separare naturam, licet ablata ab eis corporali presentia filii; sed nunquam spiritalis custodia deerat, de qua dicit: Ecce ego uobiscum sum omnibus diebus usque ad consummationem seculi.

Quos dedisti mihi custodiui; et nemo ex his periit nisi filius perditionis, ut Scriptura impleatur. Filius perditionis dictus est traditor Christi, de quo in psalmo centesimo nono maxime prophetatur.

Nunc autem, inquit, ad te uenio; et hec loquor in mundo, ut habeant gaudium meum impletum in semetipsis. Ecce in mundo loqui se dicit, qui paulo ante dixerat: Iam non sum in mundo. Ergo et quia non natura ibat, hic adhuc erat; et quia fuerat hinc  abiturus, hic quodammodo iam non erat. Quid sit autem hoc gaudium de quo ait, ut habeant gaudium meum impletum in semetipsis, iam superius expressum est, ubi ait, ut sint unum sicut et nos. Hoc gaudium suum, id est, a se in eos collatum in eis dicit implendum propter quod locutum se dixit in mundo. Hec est pax illa et beatitudo in futuro seculo, propter quam consequendam temperanter et iuste et pie uiuendum est in hoc seculo. Loquens adhuc Dominus ad Patrem et orans pro discipulis suis,

Ego, inquit, dedi eis sermonem tuum. In prioribus expositum est.

Et mundus odio habuit. Significat passiones quas in mundo habituri erant a persecutoribus, quos hic mundi nomine demonstrat. Deinde causam subiiciens  cur eos oderit mundus:

Quia non sunt de mundo, sicut et ego non sum de mundo. Sed aliter illi, aliter ego; illi regeneratione, ego generatione; illi eguerunt secunda natiuitate, quia in peccatis nati sunt: ego quia sine peccato natus sum, non egui regeneratione. Donatum est ergo eis, ut de mundo non essent: ego uero nunquam fui de mundo, quia nunquam in peccato. Ipse autem de mundo nunquam fuit, quia etiam secundum formam serui de Spiritu sancto natus est, de quo illi renati. Si ergo illi ideo non de mundo quia renati sunt de Spiritu sancto, propterea ille nunquam de mundo, quia natus est de Spiritu sancto.

Non rogo, inquit, ut tollas eos de mundo, sed ut serues eos a malo. Adhuc enim necessarium fuit,  quamuis iam non essent de mundo, esse tamen in mundo, ut impleatur quod dictum est: In omnem terram exiuit sonus eorum, et in fines orbis terra uerba eorum.

Sanctifica eos in ueritate. Sic enim seruantur ex malo quod superius orauit, ut fieret de malo perfidie in quo cecidit Iudas proditor. Sanctificantur itaque in ueritate heredes testamenti noui, cuius ueritatis umbre fuerunt sanctificationes ueteris testamenti. Et cum sanctificantur in ueritate, utique sanctificantur in Christo, qui ueraciter dixit: Ego sum uia, et ueritas, et uita, et ueritas liberabit uos.

Sicut me misisti in mundum, et ego misi eos in mundum. Quos misit, nisi apostolos suos? Nam et  ipsum nomen apostolorum, quod Grecum est, nichil nisi missos significat in Latino. Misit ergo Dominus Filium suum absque peccato conceptum et natum; misit Filius discipulos suos quos ipse sanctificauit, uel per baptismi sacramentum, uel per sanguinis sui redemptionem, ut predicarent mundo sanctificationem et ablutionem, et remissionem peccatorum suorum. Unde et subiecit:

Et pro eis ego sanctifico meipsum, id est, in eo quia non ueni facere uoluntatem meam, sed uoluntatem eius qui misit me, Patris. Sanctificatio fidelium est obedientia Filii, qui obediens fuit Patri usque ad mortem, mortem autem crucis, propter quod et Deus exaltauit illum. Quod uero ait:

Ut sint et ipsi sanctificati in ueritate. Hoc est, in  me ipso, sicut et ego sanctificatus sum in uerbo Dei. Igitur subiecit et ait:

Non pro his rogo tantum, id est, pro discipulis qui cum illo tunc erant.

Sed pro eis, inquit, qui credituri sunt per uerbum eorum in me. Ubi omnes suos intelligi uoluit: non solum hos qui tunc erant in carne, sed etiam qui futuri erant. Quotquot postea crediderunt in eum per uerbum apostolorum, sine dubio crediderunt, et donec ueniat credituri sunt; ipsis enim dixerat: Et uos testimonium perhibetis quia ab initio mecum estis.

Ut omnes unum sint. Unum in caritate, unum in fide, unum in pace, quia in unum regnum futuri sunt. Licet in eo regno mansiones diuerse sint propter merita sanctorum diuersa, tum quicunque in eo  regno erit beatus erit, et sufficit sibi quod habet, in eo gaudet quod possidet.

Sicut tu, Pater, in me et ego in te. Hoc est quod paulo ante dixit: Ego in Patre, et Pater in me. Nam totus Pater in Filio est, et totus Filius in Patre; et qui Filium habet, habet et Patrem; et qui Patrem habet, habet et Filium. Unde subiecit:

Ut et ipsi in nobis unum sint. Id est, una caritate nos diligant, et una fide nos credant, et una spe in nos confidant: ut sit unitas corporis in capite, et sit unus Deus omnia in omnibus.

Ego in eis, sicut caput in membris, et tu in me, sicut pater in filio ut sint consummati in unum, id est perfecti, quod perficiat qui nos uoluit unum esse in se et per se.

 Ut cognoscat mundus quia tu me misisti et dilexisti eos sicut et me dilexisti. Dilexisti eos ut essent quod non erant; dilexisti me ut essem quod semper fui.

Pater, quos dedisti mihi, uolo ut ubi sum ego, et illi sint mecum. Nunc per fidem, tunc ergo per speciem, cum Christus apparuerit uita nostra, tunc et nos apparebimus cum ipso in gloria. Tunc patet quod erimus, quia tunc apparebit is qui ante erat quam nos essemus.

Ut uideant, inquit, claritatem meam quam dedisti mihi. Pater iuste, mundus te non cognouit. Quia iustus es, ideo te non cognouit. Mundus uero quidam natus est per iustitiam, te non cognouit; ille uero qui saluandus erat per misericordiam, te cognouit. Mundus  uero quem per Christum conciliauit sibi, non merito, sed gratia cognouit. Denique sequitur:

Ego autem te cognoui. Ipse fons gratie est Deus natura; homo autem de Spiritu sancto et uirgine ineffabili gratia in unitatem persone Filii Dei assumptus est. Per illum cognouerunt hi et omnes per eos credituri.

Quia tu me misisti, ideo cognouerunt, igitur per gratiam cognouerunt.

Et notum feci eis, inquit, nomen tuum, et notum faciam. Notum feci per fidem: notum faciam per speciem; notum feci in seculo peregrinantibus: notum faciam in celo regnantibus.

Ut dilectio qua dilexisti me, in ipsis sit, et ego in ipsis. Quomodo autem dilectio qua dilexit Pater Filium  est et inter nos, nisi quia membra eius sumus et in illo diligimur, cum ille diligitur totus, id est, caput et corpus. Ideo subiunxit, et ego in ipsis, tanquam diceret: Quoniam ego sum in ipsis, qui si in recta fide et bonis operibus usque in finem perseuerauerint, paratus sum regni celestis gloriam dare ubi uiuant et gaudeant per omnia secula seculorum. Amen.



HOMILIA XXXIX. FERIA uI. Lectio sancti Euangelii secundum Ioannem.

In illo tempore dixit iehsu discipulis suis: Adhuc modicum uobiscum sum, etc.

Tanquam diceret: Continuo quidem resurrectione glorificabor, non tamen continuo ascensurus in celum, sed adhuc modicum uobiscum, significans quadraginta  dies, quibus erat cum discipulis temporibus opportunis apparens illis. Potest tamen intelligi quod paruum tempus illius tantummodo noctis usque ad passionis horam cum discipulis se esse significauerit. Est et alia diuina presentia, sensibus ignota mortalibus, de qua item dicit: Ecce uobiscum sum usque ad consummationem seculi. Hoc certe non est adhuc modicum uobiscum sum; sed est modicum uobiscum sum, uel ante passionis horam uel post resurrectionem. Alio loco dixit discipulis suis: Hec sunt uerba que locutus sum uobis cum adhuc essem uobiscum, nisi cum adhuc essem in carne mortali in qua estis et uos. Tunc enim cum hec diceret in eadem carne suscitata erat, sed cum illis in eadem mortalitate iam non erat.

 Queretis me: sicut dixi Iudeis: Quo ego uado uos non potestis uenire; et dico uobis modo. Hoc est, modo non potestis. Iudeis autem cum hec diceret, non addidit modo. Isti itaque non poterant uenire tunc quo ille ibat, sed poterant postea; ideo desiderans eos quomodo idonei esse possent pergere quo ille antecedebat:

Mandatum nouum, inquit, do uouis, ut diligatis inuicem. Hi sunt gressus quibus sequendus est Christus; hoc mandatum caritatis. Innouat quippe audientem uel potius obedientem non omnis, sed ista dilectio, quam Dominus ut a carnali dilectione distingueret, ait: Sicut dilexi uos. Dilectio ista non innouat ut simus homines noui, sed heredes testamenti  noui. Hec dilectio populum nouum collegit Christo; hec antiquos Patres innouabat ut essent in Christum credentes qui uenturus erat redimere eos. Audiant enim atque custodiant, Mandatum nouum do uobis ut diligatis inuicem, omnes qui uolunt fratres esse unici Filii Dei, qui seipsum in hac dilectione tradidit pro nobis. Nam et in hoc mandato illud mandatum est quod prius ponitur: Diliges Dominum Deum tuum ex toto corde tuo, et ex tota anima tua, et ex tota mente tua. Sed bene intelligentibus utrumque inuenitur in singulis; nam et qui diligit Deum non eum potest cohibere precipientem ut diligat proximum, et qui ante atque spiritaliter diligit proximum, quid in eo diligit nisi Dominum? Ipsa est dilectio ab omni mundana dilectione discreta quam distinguendo  addidit Dominus, sicut dilexi uos, cum Dominus iehsu sanctam dilectionem, qua se inuicem diligerent, discipulis commendaret.

Dicit ei Simon Petrus: Domine, quo uadis? Sic utique hoc dixit magistro discipulus et Domino seruus tanquam sequi paratus, propterea quippe Dominus qui eius animum uidit quare hoc interrogauerit, sic ei respondit:

Quo ego uado non potestis me modo sequi. Tanquam diceret: Propter quod interrogas non potes modo. Non ait: Non potes; sed non potes modo: dilationem intulit, non spem tulit; et eamdem spem quam non tulit, sed potius dedit, sequenti uoce firmauit addendo atque dicendo:

Sequeris autem postea. Respondit Petrus: Quare te  non possum sequi modo? Animam meam pro te ponam. Quid in animo eius esse cupiditatis uidebat? Quid uirium non uidebat? uoluntatem suam iactabat infirmus, sed impendebat ualetudinem medicus. Iste promittebat, ille prenoscebat. Qui nesciebat, audiebat; et qui presciebat, docebat.

Respondit iehsu: Animam tuam pro me pones. Quod promittis, modo non potes; prius est anima mea pro te ponenda, ut possis postea animam tuam pro me ponere; sicque resurrectionis mee gloria complebitur et passionis tue merces in celesti regno tibi preparabitur ut cum sanctis angelis uiuas et gaudeas per omnia secula seculorum. Amen.



HOMILIA XL. DOMINICA Iu POST OCTAuAM PASCHAE. Lectio Epistole beati Iacobi apostoli.


Charissimi, estote factores uerbi, et non auditores tantum, etc.

Sic et Paulus de legis cultoribus ait: Non auditores tantum legis iustificabuntur apud Deum, sed factores legis iusti sunt. Et in Apocalypsi Ioannis, cum dixisset: Beatus qui legit et qui audit uerba prophetie libri huius, protinus adiunxit: Et seruat ea que in illo scripta sunt.

Quia si quis auditor est uerbi et non factor, hic comparabitur uiro consideranti uultum natiuitatis sue in speculo; considerauit enim se et abiit, et statim oblitus est qualis fuerit. uultum natiuitatis dicit uultum infantie, que nondum ad perfectum peruenit uirum.  Mos mulierum est aspicere se in speculis, ut quidquid in se sordidum perspexerint, aut non bene compositum, in melius emendato, suis satagant placere maritis. Quod facere moraliter animabus conuenit nostris. Debemus etenim nos in Euangelii, seu omnium diuinarum Scripturarum conspicere speculo, et depositis sordibus, ornatisque moribus animarum nostrarum, Christo uero placere merito [Forte leg. marito].

Qui autem perspexerit in lege perfecta libertatis, et permanserit in ea. Legem perfectam libertatis gratiam Euangelii dicit; nichil enim ad perfectum lex adduxit. Et alibi: Non enim accepistis spiritum seruitutis iterum in timore, sed accepistis spiritum adoptionis filiorum. Et iterum: Ubi enim spiritus Domini,  ibi libertas. Et ipse Dominus: Si uos, inquit, Filius liberauerit, uere liberi eritis.

Non auditor obliuiosus factus, sed factor operis: hic beatus in facto suo erit. Non auditu uerbi superuacuo, sed operis exsecutione beatitudo preparatur, sicut et Dominus loquens ad discipulos: Si autem scitis, beati eritis, inquit, si feceritis ea.

Si quis autem putat se religiosum esse, non refrenans linguam suam, sed seducens cor suum, huius uana est religio. Monuerat supra uerbum Dei non solum audire, sed et facere, nunc addit, quia et si mandata quis Domini que didicit factis exercere uidetur, si non etiam linguam a detractionibus, mendaciis, blasphemiis, stultiloquiis, ab ipso etiam multiloquio, ceterisque quibus peccare solet refrenauerit,  frustra se de operum iustitia iactat, sicut et Paulus gentilis pete sententiam approbans ait: Corrumpunt bonos mores colloquia mala.

Religio munda et immaculata apud Deum et Patrem, hec est. Pulchre addidit, apud Deum et Patrem, quia sunt qui hominibus religiosi uidentur, cum coram Deo habeantur profani. Unde et Salomon ait: Est uia que uidetur homini iusta; nouissima autem eius deducunt ad mortem.

uisitare pupillos et uiduas in tribulatione eorum, et immaculatum se custodire ab hoc seculo. Quia dixerat factorem operis beatum in facto suo futurum, nunc que facta Deo maxime placeant dicit, misericordia scilicet et innocentia. Namque in eo quod pupillos et uiduas in tribulatione eorum uisitare iussit, cuncta  que erga proximum misericorditer agere debemus insinuat. Quod quantum ualeat, ipso iudicii tempore pandetur, ubi dicturus est iudex: Quandiu fecistis uni de fratribus meis minimis, mihi fecistis. Porro in eo quod immaculatos nos ab hoc seculo custodiri precepit uniuersa in quibus nos ipsos castos seruare decet ostendit; in quibus sunt ea que supra obseruare monuerat, ut tardi simus ad loquendum, et tardi ad iram; et in patientia et in tribulatione presentis uite fortes simus ad sustinendum cuncta aduersa, sicque recta fide ac bonis operibus studeamus ad eternam uitam peruenire, prestante Domino nostro Iesu Christo, qui cum Patre et Spiritu sancto uiuit et regnat Deus, per omnia secula seculorum. Amen



HOMILIA XLI. IN EODEM FESTO. Lectio sancti Euangelii secundum Ioannem.


In illo tempore dixit iehsu discipulis suis: Amen, amen dico uobis, si quid petieritis Patrem in nomine meo, dabit uobis. Usque modo non petistis quidquam in nomine meo: petite et accipietis, ut gaudium uestrum sit plenum.

Quod duobus modis intelligi potest: uel quia non in nomine meo petistis, quod nomen non sicut cognoscendum est, cognouistis; uel non petistis quidquam, quoniam in comparatione rerum quam petere debuistis, pro nichilo habendum est quod petistis; quia qui petit quod ad supernam salutem et gaudium eternum non pertinet, nichil petere uidetur ad comparationem  illius petitionis quam petere debuit. Petite et accipietis, ut gaudium uestrum sit plenum. Ac si patenter dicat: Non fluxa seculi gaudia, que et merore semper mixta et dolore finienda sunt; sed illud singulare gaudium a Patre petite, cuius plenitudo nullo cuiuslibet inquietudinis attactu minuatur. Aeternitas nullo unquam termino dissoluetur, si ei per se prestiteritis talia petendo, procul dubio que petitis, accipietis, si mores menti concordant petentis. Parum enim utilitatis affert bene orando superna querere, qui non destitit peruerse uiuendo infimis implicari.

Hec in prouerbiis locutus sum uobis. uenit hora cum iam in prouerbiis non loquar uobis, sed palam de Patre annuntiabo uobis. Iam paruuli fuerant, necdum intelligere potuerunt quomodo Pater esset in  Filio, et Filius in Patre, et cetera que ad profunda mysteriorum diuinitatis pertinebant; necdum scire potuerunt, ideo in prouerbiis quasi enigmate loqui illis uidebatur Dominus, sed promittit ille horam in qua palam loqueretur. Illam nimirum horam significans qua eis, peracta sua passione ac resurrectione, Spiritus sancti erat gratiam daturus. Tunc etenim spiritaliter intus instructi, spiritali delectatione succensi, quo perfectius omnia que agnitione diuinitatis mortalibus erant capienda, acceperunt, eo ardentius sola que ad eius uisionem promerendam iuuarent petere ac desiderare curauerunt.

In illo die in nomine meo petetis. Id est, que ad salutem tantummodo animarum uestrarum, et que ad gaudia eterna pertinere uidentur petere incipietis.  Et maxime, ut intelligatis quid sit quod dixit: Ego et Pater unum sumus, et quoniam Pater sit in me et ego in Patre. Tunc in nomine eius petunt, qui petunt, quia in sono eius nominis non aliud quam rem ipsam esse, que hoc nomine uocatur, intelligunt. Hi possunt utcunque cogitare Dominum nostrum. Iesum Christum, in quantum homo est, pro nobis interpellare Patrem; in quantum Deus est, nos audire cum Patre. Quod eum significasse arbitror, ubi ait.

Et non dico uobis quia ego rogabo Patrem de uobis. Potest enim non inconuenienter accipi quod ait, Et non dico uobis, quia ego rogabo Patrem de uobis, quia non de presenti rogo, sed de futuro. Posuit,  rogabo, quod sanctis ad internam pacem receptis non possit iam aliquis rogare de illis, quia nimirum tanta beatitudine donandi sunt, que amplior esse non possit.

Ipse enim Pater amat uos, quia uos me amastis et credidistis quia ego a Deo exiui. Non ita intelligendum est quod dixit, quia uos me amastis, quasi priores illi amarent Christum; sed ita potius quia Pater illos gratuito amore preuenerit, atque ad amandum credendumque Filium amando sustulerit. Et quia ipsam agnitam Filii dilectionem ac fidem pio et sollicito corde seruauerint, maiorum eos donis paterne dilectionis esse remuneratos, una cum Filio et Spiritu sancto amare, quos amore dignos iudicat. Quod adiunxit, quia uos me amastis, eadem ratione sentiendum  est. Quapropter quicunque Filium recte habet, hunc cum Patre et Spiritu sancto amat; et quia quorum inseparabilis est natura diuinitatis, horum una eademque sunt dona uirtutis, hoc est, quod amatis et creditis quia a Deo exiui.

Exiui a Patre et ueni in mundum; iterum relinquo mundum et uado ad Patrem. Exiuit a Patre et uenit in mundum, quia uisibilis mundo apparuit in humanitate qui erat inuisibilis apud Patrem in diuinitate. Exiuit a Patre quia non in ea forma qua equalis est Patri, sed in assumpta creatura, minor apparuit. Et uenit in mundum, quia non in ea forma serui quam accepit, etiam mundi huius amatoribus se uiuendum [Forte, uidendum] prebuit. Iterum reliquit mundum et rediit ad Patrem, quia ab aspectu amatorum mundi  quod uiderant abstulit, et se amatoribus suis equalem Patri esse credendum docuit. Reliquit mundum et rediit ad Patrem, quia humanitatem, quam induit per ascensionem, ad inuisibilia paterne maiestatis adduxit. Hec quidem uerba Domini mystica, et, sicut ipse testatur, in prouerbiis sunt dicta; sed discipuli quibus dicebantur adeo adhuc carnales erant, ut eorum profunditatem minime caperent, et non solum arcana dictorum, sed nec ipsam ignorantiam suam intelligerent, putantes simpliciter et dilucide prolata, que non intelligentibus prouerbia erant. Ecce continuo responderunt:

Ecce nunc palam loqueris, et prouerbium nullum dicis. Palam igitur loqui estimabant, cuius mysteria dictorum necdum comprehendere ualebant. Quod  autem adiungunt:

Nunc scimus quia scis omnia, et non opus est tibi ut quis te interroget, in hoc credimus quia a Deo existi, aperte ostendunt quia loquens ad eos Dominus de his maxime disputabat que illos delectabat audire; et que illi interrogare uolebant, hec ipse preueniens, eis ultro proferebat; unde merito illum scire omnia quasi Deum, et quasi Dei Filium a Deo uenisse credunt et confitentur. Apertum namque diuinitatis indicium est cogitationum nosse secreta. Istarum duarum in Dei et Patris nomine fit concordia lectionum, quia Patris, et Filii, et Spiritus sancti, una est substantia, una gloria, una maiestas regnans per omnia secula seculorum. Amen.



HOMILIA XLII. IN LITANIA MAIORE. Lectio Epistole beati Iacobi apostoli.


Charissimi, confitemini alterutrum peccata uestra, et orate pro inuicem ut saluemini.

In hac sententia illa debet esse discretio, ut quotidiana leuiaque peccata alterutrum cequalibus [Ms., cequales] confiteamur, eorumque quotidiana credamus oratione saluari. Porro grauioris lepre immunditiam iuxta legem sacerdoti pandamus; atque ad eius arbitrium, qualiter et quanto tempore iusserit, purificari curemus.

Multum enim ualet deprecatio iusti assidua. Elias homo erat similis nobis passibilis; et oratione orauit ut non plueret super terram, et non pluit annos tres,  et menses sex. Decenter astruit exemplo quantum deprecatio iusti ualeat assidua, cum Elias una tantum oratione orando tam longo tempore celos continuerit, terris imbres auerterit, fructus mortalibus negauerit; et rursus ubi uoluit, ubi tempus esse perspexit, ubi longo inedie tabe cor regis superbi et gentis idololatre ad penitentiam uidit inflexum, una solummodo oratione orauerit et fructus atque aquas quas negauerat terris, restituerit. Sic enim sequitur:

Et rursum orauit, et celum dedit pluuiam, et terra dedit fructum suum. Si semel ergo et prius et postmodum orauit, et hoc unus Elias ac tanta impetrauit, quantum autem ualeat frequens plurimorum oratio iustorum ostendit; sed ne trepidaret nostra fragilitas reputans se tanto prophete, qui curru  igneo rapi meruit ad celos, similia facere non posse, consulte beatus Iacobus de eius oratione locuturus ita inchoauit: Elias homo erat similis nobis passibilis. Homo namque erat, tametsi nulli hominum uirtute secundus, similis nobis origine carnis, passibilis ut nos et mentis fragilitate et carnis. Nam quod carne fragilis esset apud Sarepthanam uiduam uictum querendo monstrauit. Quod mente quoque passibilis fuerit, ostendit, cum post redditas terris aquas exstinctosque prophetas et sacerdotes idolorum, unius muliercule minis exterritus, per deserta diffugit. Quanti autem sit meriti apud Dominum pro infirmantibus orare, eosque sua peccata confitentes ad amissam reuocare sospitatem subdendo manifestat.

Si quis autem errauerit ex uobis a ueritate, et conuertit  quis eum, scire debet quoniam qui conuerti fecerit peccatorem ab errore uie sue, saluabit animam eius a morte. Quia enim in superioribus huius Epistole partibus linguam nostram a maligna uel otiosa locutione restringit, opportune in fine quid maxime loqui debeamus, ostendit. Iubemur itaque orare et psallere Domino quoties aliquibus pulsamur aduersis. Item, confiteri alterutrum peccata nostra et orare pro inuicem ut saluemur; pro sanitate proximorum non solum temporali, sed potius eterna quantam possumus sollicitudinem impendere curemus. Si enim mercedis est a morte eripere carnem quandoque morituram, quanti est meriti a morte animam liberare, in celesti patria sine fine uicturam? Notandum  sane quod quidam codices habent: Saluabit animam suam a morte; et ex ambiguo Greco ita etiam recte interpretari potest: et reuera qui errantem corrigit, sibimetipsi per hoc uite celestis gaudia ampliora conquirit. Saluabit, inquit, animam eius a morte, et operit multitudinem peccatorum. Qui peccatorem ab errore conuertit et eius peccata per hanc conuersionem ab aspectu interni iudicis superpositione uite melioris abscondit, sua quoque in quibuscunque offendit errata ab intuitu eius qui omnia uidet proximum curando contegit. Iuxta illud Psalmiste: Beati quorum remisse sunt iniquitates et quorum tecta sunt peccata. Nec obliuiscitur beatus Iacobus quod superius ait: Nolite plures magistri fieri, fratres mei; ibi namque imperfectos in propria  actione a magisterii officio, quod per iactantiam querebant, submouet; hic uero instructos ex omni parte, quid erga salutem proximorum per amorem fraternitatis agere debeant, edocet. Quod enim hoc doctor facere perhibetur, hoc alio loco caritas facere memoratur, dicente beato Petro apostolo quia caritas operit multitudinem peccatorum. Nec pretereundum quod hec errantis conuersio non solum loquendo, sed plerumque etiam bene agendo perficitur. Nam si quis etiam lingua tacente proximis exempla bone actionis ostendit, eosque ad imitanda, que neglexerant, eleemosyne, uel hospitalitatis, uel aliarum opera uirtutum, conuertit, officium profecto doctoris exsequitur, ac pro eius, quem correxerat, saluatione fratris certam a pio iudice mercedem consequetur.



HOMILIA XLIII. IN EODEM FESTO. Lectio sancti Euangelii secundum Lucam.


In illo tempore dixit iehsu discipulis suis: Quis uestrum habebit amicum et ibit ad eum media nocte, et dicet illi: Amice, commoda mihi tres panes, quoniam amicus meus uenit de uia ad me, et non habeo quod apponam ante illum, etc.

Rogatus a discipulis Saluator non modo formam orationis, sed et instantiam frequentiamque tradidit orandi. Amicus ergo ad quem media nocte uenitur, ipse Deus intelligitur, cui in media tribulatione supplicare, et tres panes, id est, intelligentiam Trinitatis, qua presentis uite consolentur labores, efflagitare debemus. Amicus qui uenit de uia, ipse noster  est animus, quoties a nobis recedit, quoties ad appetenda terrena et temporalia foris uagatur. Redit uero celestique alimonia refici desiderat, cum in se reuersus superna ceperit ac spiritalia meditari. De quo pulchre qui petierat adiungit: Non se habere quod ponat ante illum; quoniam anime post seculi tenebras Deum suspiranti, nichil preter eum cogitare, nil loqui, nil libet intueri; solum, quod recognouit, summe Trinitatis gaudium contemplari, atque ad hoc plenius intuendum peruenire satagit.

Et ille deintus respondens, dicat: Noli mihi molestus esse, iam ostium meum clausum est, et pueri mei mecum sunt in cubili, non possum surgere et dare tibi. Ostium amici diuini est intelligentia sermonis,  quod sibi apostolus orat aperiri ad loquendum mysterium Christi, clausumque est tempore famis uerbi, cum intelligentia non datur, et illi qui euangelicam sapientiam tanquam panem erogantes, per orbem terre predicauerunt. Pueri patrisfamilias iam sunt in secreta quiete cum Domino, et tamen orando efficitur ut accipiat desiderans intellectum ab ipso Domino, etiamsi homo desit per quem sapientia predicetur.

Et ille si perseuerauerit pulsans: dico uobis, et si non dabit illi surgens eo quod amicus eius sit, propter improbitatem tamen eius surget et dabit illi quotquot habet necessarios. Et ego dico uobis: Petite et dabitur uobis; querite et inuenietis; pulsate et aperietur uobis. Comparatio a minore: si enim amicus homo surgit de lecto, et dat non amicitia, sed tedio compulsus,  quanto magis dat Deus, qui sine tedio largissime donat quod petitur: sed hoc se peti uult, ut capaces donorum eius fiant qui petunt, ne ita de uia ueniens amicus inedia dispereat, hoc est, ne animus nuper ab erroris sui uanitate resipiscens, desiderii spiritalis diutius inopia tabescat. Petamus epulas uerbi, quibus alamur; queramus amicum qui det; pulsemus ostium, quo seruemur absconse: magnam spem dedit et dat ille qui promittendo non decipit. Omnis enim qui petit accipit, et qui querit inuenit, et pulsanti aperietur. Ergo, iuxta premissam postulantis amici parabolam, perseuerantie opus est ut accipiamus quod petimus, et inueniamus quod querimus, et quod pulsamur aperiatur. Nam si petenti  non datur, et querens non inuenit, et pulsanti non aperitur, apparet quod non bene petierit, quesierit, pulsauerit.

Quis autem ex uobis patrem petit panem, nunquid lapidem dabit illi? Panis intelligitur caritas, propter maiorem appetitum, et tam necessaria, ut sine illa cetera nichil sint, sicut sine pane mensa inops est; cui contraria est cordis duritia, quam lapidi comparauit.

Aut si piscem, nunquid pro pisce serpentem dabit illi? Piscis est fides inuisibilium, uel propter aquam baptismi, uel quia de inuisibilibus locis capitur. Quia etiam fides huius mundi fluctibus circumdata non frangitur, recte pisci comparatur: cui contrarium posuit serpentem propter uenena fallacie, que etiam primo homini male suadendo perseminauit.

 Aut si petierit ouum, nunquid porrigit illi scorpionem? In ouo indicatur spes, ouum enim nondum est fetus perfectus, sed fouendo speratur: cui contrarium posuit scorpionem, cuius aculeus uenenatus retro timendus est, sicut spei contrarium est retro, cum spes futurorum in ea que ante sunt extendat.

Si ergo, uos cum sitis mali, nostis bona dare filiis uestris; quanto magis Pater uester de celo dabit spiritum bonum petentibus se. Quomodo mali dant? sed malos appellauit dilectores adhuc huius seculi et peccatores: bona uero que dant, secundum eorum sensum bona dicenda sunt qui hec pro nobis [bonis] habent, quanquam et in rerum natura ista bona sint, sed temporalia, et ad istam uitam infirmam pertinentia,  et quisquis ea malus dat, non de suo dat. Domini est terra et plenitudo eius, qui fecit celum et terram, mare, et omnia que in eis sunt. Quantum ergo sperandum est daturum Deum nobis bona petentibus, nec nos posse decipi ut accipiamus aliud pro alio cum ab ipso petimus, quando nos etiam, cum simus mali, nouimus id dare quod petimus. Non enim decipimus filios nostros: et qualiacunque bona damus, non de nostro sed de ipsius damus. Aliter apostoli, qui electionis merito bonitatem generis humani excesserant, omnibus modis, superne bonitatis intuitu, mali esse dicuntur, quia nichil est per semetipsum stabile, nichil immutabile, nichil bonum, nisi deitas sola. Omnes uero creature ut beatitudinem eternitatis uel immutabilitatis obtineant, non hoc per  suam naturam, sed per creatoris sui participationem et gratiam consequuntur. Quod uero dicitur, quanto magis Pater uester de celo dabit spiritum bonum petentibus se, pro quo Mattheus posuit, dabit bona petentibus se, ostendit Spiritum sanctum plenitudinem esse bonorum Dei, et ea que diuinitus administrantur, non alia absque ea subsistere, quia omnes utilitates que ex donorum Dei gratia suscipiuntur, ex isto fonte emanant. In petitione orationis et in acceptione muneris istarum duarum fit concordia lectionum, que utraque in Deum recte credentibus, ac firmiter in eius misericordiam sperantibus, perueniunt ad salutem perpetuam: prestante Domino nostro Iesu Christo, qui cum Patre et Spiritu sancto uiuit et regnat Deus, per omnia secula seculorum. Amen.



HOMILIA XLIu. IN uIGILIA ASCENSIONIS DOMINI, Lectio Epistole ad Ephesios.


Fratres, unicuique nostrum data est gratia secundum mensuram donationis Christi. Propter quod dicit: Ascendens in altum captiuam duxit captiuitatem: dedit dona hominibus, etc.

Gratiam et misericordiam Domini nostri Iesu Christi, quam generi contulit humano, breuiter hic Apostolus in electione replicauit presenti, ut audistis; ait enim: Unicuique nostrum data est gratia secundum mensuram donationis Christi; iuxta mensuram namque credentium datur gratia spiritalis, tantum muneris misericordia sua largiens, quantum  potest ille cui donatur accipere: Propter quod dicit: Ascendens in altum captiuam duxit captiuitatem: dedit dona hominibus. Nos qui nunc credimus in Christum de gentibus congregati, cum essemus creatura Dei, diabolo capti sumus et eius satellitibus distributi: uenit igitur Dominus noster iehsu Christus, diuinam maiestatem abscondens in homine ne a diabolo cognosceretur, et predicauit nobis, qui a diabolo captiuati fuimus, remissionem, et qui in mortis uinculis tenebantur, solutionem: sustinens pro hominibus mortem in humanitate, qui in diuinitate mori non potest; et eternam mortem sua morte deuicit, et de terra resurgens in excelsa celorum hominem, quem assumpsit, euexit; sanctorum animas  qui in inferno tenebantur captiuitate eripuit et ad regna secum celorum perduxit, et credentibus in se hominibus Spiritus sancti dona largitus est, ut Apostolus ipse alibi docet: Alii gratiam sanitatum, alii operationem uirtutum, alii prophetiam, alii discretionem spirituum, alii genera linguarum, alii quoque interpretationem sermonum: diuidens singulis prout uult.

Quod autem ascendit, quid est, nisi quia et descendit primum in inferiores partes terre? Secundum formam scilicet serui ascendit, ad quam non localiter, sed dignanter descendit. Descendere autem ideo dicitur in infernum ad seruandas animas iustorum, ut homines etiam secum ad celestia reuocaret. Qui descendit cum anima in infernum, ipse cum  anima et corpore ascendit in celum, ut impleret omnia que scripta sunt de gloria triumphi sui.

Et ipse dedit quosdam apostolos, qui per orbem terre missi sunt predicare, quosdam autem prophetas, alios autem euangelistas, alios autem pastores et doctores, ad consummationem sanctorum in opus ministerii, in edificationem corporis Christi. Quia corpus Domini esse Ecclesia intelligitur, que de uiuis lapidibus, id est, de hominibus construitur fidelibus, hoc ipsi habent operis ut secundum dispensationem et officia sibi credita Ecclesiam Christi, id est, corpus eius, edificent.

Donec occurramus omnes in unitatem fidei et agnitionis Filii Dei, in uirum perfectum, in mensuram etatis plenitudinis Christi. Unde omni studio laborandum  nobis est primo ut in fidei occurramus omnes unitatem; deinde in eadem unitate habere agnitionem Filii Dei, ita ut in interiore homine Christum fiducialiter imitando, perfecti uiri uocabulum sortiamur. Presenti enim festiuitate, id est, ascensione Christi Domini ad celos, quam hodie uenerando preuenimus, Deo sumus, dilectissimi, mira reconciliatione sociati et celestem misericordiam pleniter consecuti: in qua pax nobis miranda donata est per Christum, quam nullis unquam nostris meritis uoluimus adipisci. Nos qui terra uidebamur indigni, in hac solemnitate eleuati sumus ad celum. Qui nec terrestria merebamur, celorum transiuimus fines et ipsa sede regali decoramur in natura humana. Exsultemus itaque, dilectissimi,  gaudio spiritali, et digna apud Deum gratiarum actione letantes, liberos cordis oculos ad illam altitudinem in qua Christus est, erigamus: sursum uocatos animos desideria terrena non deprimant, ad eterna prelatos peritura non occupent, uiam ueritatis ingressos uanitates mundane non retrahant. Nihil est autem ualidius, dilectissimi, contra diaboli dolos, quam benignitas misericordie et largitas caritatis, per quam omne peccatum aut uincitur aut declinatur. Sed huius uirtutis sublimitas non prius apprehenditur quam illud quod ei est aduersarium, subruatur. Quid ergo tam inimicum misericordie et operibus caritatis quam auaritia, de cuius radice omnium malorum germen emergit? que  nisi in suis fomitibus enecetur, necesse est ut in agro illius in quo huius mali plantatio conualuit, spine potius tribulique uitiorum quam ullum uere uirtutis semen oriatur. Resistamus ergo, dilectissimi, huic tam pestifero malo et caritatem, sine qua nulla uirtus potest nitere, sectemur, ut per hanc, qua ad nos Christus descendit, dilectionis uiam, et iam nos ad ipsum possimus ascendere, cui est cum Deo Patre et Spiritu sancto honor in secula seculorum. Amen.



HOMILIA XLu. IN EODEM FESTO. Lectio sancti Euangelii secundum Ioannem

In illo tempore, subleuatis iehsu in celum oculis,  dixit: Pater, uenit hora, clarifica Filium tuum, etc.

Potuit silenter hec eadem uerba orationis Patri Filius dicere, sed oratio Filii doctrina est discipuli, nec non et eorum qui illorum exempla sequi uoluissent, uel eorum scripta legere. Dixit, uenit hora, hora utique passionis appropinquat. Clarifica Filium tuum, id est, resurrectionis gloriam precedat humanitatis passio, et subsequatur cito resurrectionis clarificatio. Sequitur:

Ut Filius tuus clarificet te. Clarificatio Patris eterna est, que nec augeri nec minui potest; sed hec clarificatio ad notitiam Dei Patris pertinet, ut resurrectionis gloria, in Filio peracta, innotesceret Deus Pater toto orbi, qui ante in Iudeis tantummodo notus erat. Clarifica Filium tuum ut Filius  tuus clarificet te. Quasi dixisset, Resuscita me, ut innotescas toto orbi per me. Sequitur:

Sicut dedisti ei potestatem omnis carnis. Id est, omnis hominis, a parte totum, nam caro pro homine toto dicit. Hec ait ut ostenderet magis ac magis quomodo clarificaturus esset Patrem. Sicut ergo dedisti ei potestatem, inquit, omnis carnis, ita clarificet te Filius. Id est, notum te faciat omni carni, quam dedisti ei. Sic enim dedisti, ut omne quod dedisti ei det eis uitam eternam.

Hec est autem uita eterna: ut cognoscant te solum uerum Deum, et, quem misisti, Iesum Christum. Ordo uerborum est iste: Et quem misisti Iesum Christum cognoscant solum uerum Deum. Plena cognitio Dei Patris, et Filii, et Spiritus sancti, plena est  et perfecta uita eterna, summa beatitudo est; summa beatitudo non est nisi in uita eterna; ideo dixit: Hec est uita eterna, ut cognoscant te et quem misisti, Iesum Christum, solum et uerum Deum.

Ego clarificaui te super terram: opus consummaui quod dedisti mihi ut faciam. Quid est quod preterito tempore posuit, clarificaui et consummaui, et statim subiunxit futuri temporis uerbum, faciam, nisi quod omnia Deo sunt presentia et in diuina predestinatione futura quasi transacta esse credenda sunt? Quod enim futurum fuit ut fieret, hoc ei quasi transactum fuit. Ego te clarificaui. Quasi dixisset, Ego te clarificabo predicationis gloria, quam in discipulis meis toto mundo efficiam, dum opus consummabo  passionis mee et resurrectionis, quod dedisti mihi ut faciam.

Et nunc uero clarifica me tu, Pater. Dicendo enim, te clarificaui super terram, se a Patre apud eumdem Patrem postulans clarificandum, modum profecto utriusque clarificationis ostendit: ipse quippe Patrem clarificauit super terram, eum gentibus predicando; Pater uero ipsum apud semetipsum ad suam dexteram collocando. Subiunxit, claritate quam habui apud te priusquam mundus fieret. Ordo uerborum est, quam habui apud te priusquam mundus esset. In hoc ualet quod ait, et nunc clarifica me, hoc est, sicut tunc, ita et nunc; sicut tunc predestinatione, ita nunc perfectione: fac in mundo quod apud te fuerat ante mundum, fac in suo tempore  quod ante omnia tempora statuisti. Conuenit nos intelligere in hoc loco predestinationem claritatis humane, que in illo est, nature ex mortali immortalem apud Patrem future, et hoc iam predestinando factum fuisse antequam mundus esset quod in mundo etiam suo tempore fieret. Sicut de nobis dixit Apostolus: Sicut elegit in ipso ante mundi constitutionem.

Manifestaui nomen tuum hominibus, quos dedisti mihi de mundo. Quod ergo facturus erat per doctores sanctos in toto orbe post gloriam resurrectionis et ascensionis sue, et post Spiritus sancti dona que in discipulos delata sunt, hoc quasi factum esse dixit. Tale est hoc quale et illud quod paulo ante dixit: Ego te clarificaui super terram. Pro  tempore futuro et illic et hic preteritum ponens tempus, sicut qui sciret predestinatum esse ut id fieret, et ideo fecisse se dicens quod erat sine ulla dubitatione facturus. Sequitur:

Tui erant et mihi eos dedisti; et sermonem tuum seruauerunt. Nunc cognouerunt quia omnia que dedisti mihi, abs te sunt: quia uerba que dedisti mihi, dedi eis; et ipsi acceperunt et cognouerunt uere quia a te exiui, et crediderunt quia tu me misisti. Quanquam et hec omnia de omnibus futuris fidelibus dici potuerunt spe perfecta cum adhuc essent futura, tamen et hec specialiter de discipulis dici possunt, ad quos tunc presentialiter loquebatur. Quia illud quod sequitur:

Cum essem cum eis, ego seruabam eos in nomine  tuo. Quos dedisti mihi, custodiui; et nemo ex his periit nisi filius perditionis. Iudam significans, qui tradidit eum, qui unus fuit de duodecim, magis huic sensui conuenit, ut apostolis specialiter hec loqueretur. Deinde subiungit:

Nunc autem ad te uenio. Cnm manifestum est eum de corporali sua dixisse presentia, cum essem cum eis ego seruabam eos, ueluti iam cum eis ea presentia non esset, eo modo enim significare uoluit ascensionem mox futuram, de qua dicit: Nunc autem ad te uenio. Iturus utique ad dexteram Patris, unde uenturus est ad uiuos et mortuos iudicandos. Manifestaui nomen tuum hominibus, quos dedisti mihi. Non illud nomen quo Deus es, sed illud nomen quo Pater  meus es, quod nomen manifestari non potest sine illius Filii manifestatione. Nam uero illud nomen quod Deus est, nulli nature rationabili incognitum omnimodis esse putauit. Hec est enim uere uis diuinitatis, ut creature rationali non omnino incognitus possit abscondi, exceptis paucis, in quibus natura rationalis nimium deprauata est. Propemodum omnes gentes Deum esse fatentur, licet diuersis erroribus uerum Deum agnoscere impediantur. Quod uero in Psalmis legitur: Notus in Iudea tantum Deus, quia legitimo cultu tantummodo Deum uerum cognouerunt et coluerunt. Et sermonem tuum seruauerunt. Nunc cognouerunt quia omnia que dedisti mihi, abs te sunt. Id est, cognouerunt quia abs te sunt: simul enim Pater dedit omnia cum  genuit eum qui haberet omnia, sicut in prioribus huius Euangelii ipse Dominus ait: Sicut enim Pater habet uitam in semetipso, sic dedit et Filio uitam habere in semetipso. Id est, genuit Filium uitam habentem in semetipso. Quia uerba que dedisti mihi dedi eis, et ipsi acceperunt. Id est, intellexerunt atque tenuerunt. Tunc enim uerbum accipitur quando mente percipitur, et tenetur ne obliuione pereat. Et cognouerunt, inquit, uere quia a te exiui, et crediderunt quia tu me misisti. Et hic subaudiendum est uere; quod enim dixit, cognouerunt uere, exponere noluit adiungendo et crediderunt. Hoc itaque crediderunt uere quod cognouerunt uere; id enim est a te exiui, quod est, tu me misisti. Sed tamen adhuc non erant discipuli tales quales eos futuros esse dicit,  uerbis preteriti temporis usus quasi iam esset, pronuntians quales futuri essent, accepto scilicet Spiritu sancto, qui eos, sicut promissum est, doceret omnia et induceret eos in omnem ueritatem. Dedit eis uerba, sicut dixit, que dedit ei Pater, sed quando illa non foris in auribus sed intus in cordibus spiritaliter acceperunt. Tunc uere acceperunt, quia tunc uere cognouerunt; uere autem cognouerunt, quia uere crediderunt. Sed hec uerba que dicit Filius sibi Patrem dedisse, si ad Diuinitatis unitatem intelligitur pertinere, eo modo dedit uerba Pater Filio, quo genuit uerbum ceternum sibi; si uero ad humanitatem respicit, quis intelligit quo modo dedisset, uel quomodo accepisset Deus homo factus ex uirgine, quando etiam ipsam, que de  uirgine facta est, generationem quis enarrabit? Sequitur:

Ego pro eis rogo, non pro mundo, sed pro his quos dedisti mihi. Hec enim dixit inter alia, dum oraret pro eis quos dedit ei Pater. Mundum uult modo intelligi, qui uiuunt secundum concupiscentiam mundi, et non sunt in ea forte gratia, ut ab illo eligantur ex mundo. Non itaque pro mundo, sed pro eis quos Pater dedit rogare se dicit. Per hoc enim quod eos illi Pater iam dedit, factum est ut non pertineant ad eum mundum pro quo non rogat. Deinde subiungit, quia tui sunt. Neque enim quia Pater eos Filio dedit, amisit ipse quos dedit, cum adhuc Filius sequatur ac dicat: Et mea omnia tua  sunt, et tua mea; ubi satis apparet quomodo unici Filii sunt omnia que sunt Patris; per hoc utique quod etiam ipse Deus est, et de Patre Patri est natus equalis. Hoc enim dictum est de sancta et rationabili creatura, quam elegit Deus et que subdita est Patri et Filio, et equaliter sunt Patris et Filii. Hec ergo cum sit Dei Patris, non simul esset et Filii, nisi Patri Filius esset equalis. Nec fas est ut sancti de quibus hec locutus est cuiusquam sint, nisi eius a quo creati et sanctificati sunt. Ergo cum et Patris et Filii sunt, equales esse demonstrant, quorum equaliter sunt. Et clarificatus sum, inquit, in eis. Nunc suam clarificationem, tanquam facta sit, dicit, cum adhuc esset futura. Et clarificatus sum in eis. Id est, per eorum predicationem clarificatus sum in  toto mundo. Et quia predestinatum est ut fieret, certum uoluit esse quod futurum erat: ideo preteriti temporis uerbo usus est. Et iam, inquit, non sum in mundo, et hi in mundo sunt. Significat horam qua transiturus erat ex hoc mundo; et uerbo presentis temporis usus est pro futuro, quia quod cito erat futurum quasi factum esse dixit. Quod autem ait, et hi sunt in mundo, significat eos ad quos loquebatur, tardius transire ex hoc mundo, dum illo abeunte ex hoc mundo, necesse esset ut illi remanerent, per quos predicaretur nomen eius sanctum in mundo. Preuidensque quid eos mouere posset qui non audirent hec que legerent, adiecit: Nunc autem ad te uenio. Ascensionis gloriam designat, per quam eleuatus est homo super altitudinem celorum et  omnium angelicarum potestatum dignitates, ita ut in dextera Dei Patris collocaretur, ubi manet cum ipso et regnat simul cum sancto Spiritu unus Deus per omnia secula seculorum. Amen.



HOMILIA XLuI. IN DIE ASCENSIONIS DOMINI. Lectio Actuum apostolorum.

Primum quidem sermonem feci de omnibus, o Theophile, que cepit iehsu facere et docere usque in diem qua precipiens apostolis per Spiritum sanctum, quos elegit, assumptus est, etc.

Lucas euangelista, fratres mei, qui unum ex quatuor Euangeliis scripsit, ipse librum Actuum apostolorum, unde nunc presens lectio sonuit, edidit: ubi et primitus de ultimo conuiuio quod Dominus  post resurrectionem suam cum discipulis suis habuit, simul et de ascensione eius ad celum quam hodie celebramus, mentionem facit. Exordium enim ipsius libri ita est. Primum quidem sermonem feci, id est, Euangelium, de omnibus, o Theophile episcope, qui hunc me librum Actuum apostolorum scribere cogis, que cepit iehsu, primo signa monstrando uel ea que ad exempla uite pertinebant, facere et postea docere: quia iehsu, bonum doctorem instituens, nulla nisi que docuit fecit, usque in diem qua precipiens apostolis per Spiritum sanctum, quos elegit, assumptus est, dans precepta ante assumptionem obseruare et adimplere que uel in hoc libro uel in Euangeliis leguntur.

 Quibus et prebuit seipsum uiuum post passionem suam in multis argumentis, per dies quadraginta apparens eis, et loquens de regno Dei. Per hanc quadraginta dierum cum discipulis conuersationem significat omnia se, tam aperta quam occulta, que promiserat impleturum; et de multis uel unum dicamus quod ait: Ecce ego uobiscum sum omnibus diebus usque ad consummationem seculi.

Et conuescens, precepit eis ab Hierosolymis ne dis cederent, sed exspectarent promissionem Patris. Quod cibos cum discipulis sumpsit, hoc ideo fecit ut eamdem, quam mortuus suscitauerat, carnem, palpando atque tractando ueram monstraret. Sequitur:

Quam audistis, inquit, per os meum, quia Ioannes  quidem baptizauit aqua, uos autem baptizabimini Spiritu sancto, non post multos hos dies. Fuerunt autem iam apostoli aqua baptizati, sed nondum Spiritu sancto pleniter, qui eis promittitur post ascensionem illam futurus. Neque autem ipsi apostoli, neque successores eorum, hucusque in Ecclesia aliter quam Ioannes Baptista, id est, in aqua, baptizare ualebant; sed tamen, inuocato nomine Christi, adest interior uirtus Spiritus sancti, que hominem in aqua mergendo baptizatorum simul animas et corpora purificet, quod in Ioannis baptismate non fiebat.

Igitur qui conuenerant, interrogabant eum, dicentes: Domine, si in tempore hoc restitues regnum Isrel. Consequenter de regno Dei percunctantur,  utrum uidelicet mox adueniente Spiritu sancto, in presenti esset restituendum, an in futuro sanctis reseruandum credere. Dixit autem eis: Non est uestrum nosse tempora et momenta, que Pater posuit in sua potestate. Ostendit quia non expedit nobis nosse mortalibus diem uocationis nostre, ut semper incerti de aduentu iudicis, ita sollicite quotidie uiuamus, quasi die alia ad iudicium properare debeamus.

Sed accipietis, inquit, uirtutem superuenientis Spiritus sancti in uos, et eritis mihi testes in Hierusalem, et in omni Iudea, et Samaria, et usque ad ultimum terre. Ac si diceret, Non enim putare debetis ueniente in uos Spiritu sancto, statim huius mundi fieri consummationem, sed uobis tantum uirtutem  de me testificandi prebere.

Et cum hec dixisset, uidentibus illis, eleuatus est. et nubes suscepit eum ab oculis eorum. Ubique creatura creatori suo prestat obsequium: astra indicant nascentem, patientem obnubunt, recipiunt nubes ascendentem, redeuntem ad iudicium comitabuntur.

Et ecce duo uiri astiterunt iuxta illos in uestibus albis, qui eis dixerunt: uiri Galilei, quid statis aspicientes in celum? Hic iehsu qui assumptus est a uobis in celum, sic ueniet quemadmodum uidistis eum euntem in celum. Id est, in ea forma carnis atque substantie ueniet iudicaturus, in qua uenit iudicandus. Nos ergo dignis moribus ascensum in celum nobis preparemus, et peregrinari nos in hac mundi ualle  cognoscamus, in qua etiam si quedam commoda blandiuntur, non amplectenda sunt nequiter, sed despicienda sunt fortiter. Ideo, dilectissimi fratres, si ascendere uultis in celum, hoc in spe nostra interim roboremus; in hoc uotis omnibus estuemus, hoc meditemur in terris, quod computamur in celis. Tunc exuturi carnis mortalitate, nunc exuamus animum uetustate; facile enim corpus leuabitur in alta celorum, si non premat spiritum sarcina peccatorum. Quapropter, dilectissimi, erigamur ad eum qui puluerem nostre abiectionis corpus fecit glorie sue, et ut ascensionis eius mereamur esse consortes humilitati et patientie ipsius per omnia congruamus. Magni nominis malitiam [Forte, militiam], magne promissionis suscepimus disciplinam. Sectatores  Christi discedere a regia non licet uia, nec dignum est temporalibus occupari ad eterna tendentes. Et quia pretioso sanguine Christi redempti sumus, glorificemus et portemus Deum in corpore nostro, ut ad ea que fidelibus per omnia sunt preparata peruenire mereamur. Per Dominum nostrum Iesum Christum, qui cum Deo Patre et Spiritu sancto uiuit et regnat Deus per omnia secula seculorum. Amen.



HOMILIA XLuII. IN EODEM FESTO Lectio sancti Euangelii secundum Marcum.

In illo tempore nouissime recumbentibus undecim discipulis, apparuit iehsu, et exprobrauit incredulitatem eorum et duritiam cordis, quia his qui uiderant eum resurrexisse non crediderunt.

 Quomodo nouissime? quasi iam ultra eum non uiderent: nouissimum quippe illud est quod Dominum apostoli in terra uiderunt, quando ascendit in celum, quod factum est quadragesima die post resurrectionem. Nunquidnam tunc exprobraturus erat quod non credidissent eis qui eum uiderunt resurrexisse, quando etiam et ipsi post resurrectionem toties eum uiderant? Illud ergo accipimus post multas demonstrationes eius, quibus per dies quadraginta discipulis presentatus est, eum etiam nouissime recumbentibus illis undecim apparuisse, id est, ipso quadragesimo die. Et quomodo iam erat ab eis ascensurus in celum, hoc eis illo die maxime exprobrare uoluisse, quod his qui uiderant eum resurrexisse non crediderant antequam ipsi eum uiderent,  cum utique post ascensionem suam predicantibus illis Euangelium, gentes quod non uiderunt fuerint crediture. Post illam quippe exprobrationem secutus ait idem Marcus.

Et dixit eis: Euntes in mundum uniuersum predicate Euangelium omni creature. Qui crediderit et baptizatus fuerit, saluus erit: qui uero non crediderit, condemnabitur. Hoc ergo predicaturi, quomodo qui non crediderit condemnabitur, cum id utique non crediderit quod non uidit; nonne ipsi primitus fuerant obiurgandi quod antequam Dominum uidissent, non crediderint eis quibus Dominus apparuisset? Quod uero dixit eis: Euntes in mundum uniuersum, predicate Euangelium omni creature. Nunquid sanctum  Euangelium uel insensatis rebus, uel brutis animalibus fuerat predicandum? ut ideo discipulis dicatur, predicate omni creature? Sed omnis creature nomine potest omnis caro gentium designari. Ante etenim dictum fuerat: in uiam gentium ne abieritis, nunc autem dicitur, predicate Euangelium omni creature; ut scilicet prius a Iudea apostolorum repulsa predicatio, tunc nobis in adiutorium fieret, cum hanc illa ad damnationis sue testimonium superba repulisset. Qui crediderit et baptizatus fuerit, saluus erit: qui uero non crediderit, condemnabitur. Fortasse unusquisque apud semetipsum dicat: Ego iam credidi, saluus ero; uerum dicit, si fidem operibus tenet: uera etenim fides est que in hoc quod uerbis dicit moribus non contradicit. Hinc est enim  quod de quibusdam falsis fidelibus Paulus dicit, qui confitentur se nosse Deum, factis autem negant. Hinc Ioannes ait: Qui dicit se nosse Deum et mandata eius non custodit, mendax est. Cum autem dicatur, qui uero non crediderit, condemnabitur, quid hic dicemus de paruulis, qui per etatem adhuc credere non ualent, nam de maioribus nulla questio est? in Ecclesia ergo Saluatoris per alios paruuli credunt, sicut ex aliis ea, que illis in baptismo remittuntur, peccata traxerunt.

Signa autem eos qui crediderint hec sequentur: in nomine meo eiicient demonia, linguis loquentur nouis; serpentes tollent: et si mortiferum quid biberint, non eis nocebit; super egros manus imponent, et bene habebunt. Nunquid quoniam signa non facimus,  minime credimus? Sed hec necessaria in exordio Ecclesie fuerunt: ut enim fides credentium cresceret, miraculis fuerat nutrienda, quia et nos cum arbusta plantamus, tandiu eis aquam fundimus, quousque ea in terra conualuisse uidemus; at si semel radicem fixerint, irrigatio cessabit. Hinc est etenim quod Paulus dicit: Lingue in signa sunt non fidelibus, sed infidelibus. An habemus de his signis atque uirtutibus, que adhuc subtilius considerare debeamus? Sancta quippe Ecclesia quotidie spiritaliter facit quod tunc per apostolos corporaliter faciebat. Nam sacerdotes eius cum per exorcismi gratiam manum credentibus imponunt, et habitare malignos spiritus in eorum mente contradicunt, quid aliud faciunt nisi demonia eiiciunt? Et fideles quique qui  iam uite ueteris secularia insonant [Forte miserunt], conditoris sui laudem et potentiam, quantum preualent, narrant. Quid aliud faciunt, nisi nouis linguis loquuntur? qui dum bonis suis exhortationihus malitiam de alienis cordibus auferunt, serpentes tollunt; et dum pestiferas suasiones audiunt, sed tamen ad operationem prauam minime pertrahunt, mortiferum quidem est quod bibunt, sed non eis nocebit. Qui quoties proximos suos in bono opere infirmari conspiciunt, dum eis tota uirtute concurrunt, et exemplo sue operationis illorum uitam roborant, qui in propria actione titubabant, quid aliud faciunt nisi super egrotos manus imponunt ut bene habeant? Que nimirum miracula tanto maiora sunt, quanto  spiritalia: tanto maiora sunt, quanto per hec non corpora sed anime suscitantur.

Et Dominus quidem iehsu postquam locutus est eis, assumptus est in celum et sedet a dextris Dei. Considerandum nobis est quid est quod Marcus ait, sedet a dextris Dei? Stephanus dicit: uideo celos apertos et Filium hominis stantem a dextris Dei. Quid est quod hunc Marcus sedentem, Stephanus uero stantem, se uidisse testatur? Sed scimus quia sedere iudicantis est, stare uero pugnantis uel adiuuantis. Quia igitur Redemptor noster assumptus in celum, et nunc omnia iudicat, et ad extremum iudex omnium ueniet, hunc post assumptionem Marcus sedere describit, quia post ascensionis sue gloriam iudex in fine uidebitur; Stephanus uero, in laboris certamine  positus, stantem uidit, quem adiutorem habuit, quia ut iste in terra persecutorum infidelitatem uinceret, pro illo de celo illius gratia pugnauit.

Illi autem profecti predicauerunt ubique, Domino cooperante et sermonem confirmante sequentibus signis. Quid in his considerandum est, quid memorie commendandum? nisi quod preceptum obedientia, obedientiam uero signa secuta sunt. Restat sane questio non minima, quomodo scripserit idem euangelista dixisse angelum mulieribus: Ite, dicite discipulis eius et Petro quia precedet uos in Galileam: ibi eum uidebitis, sicut dixit uobis, nec tamen ibi uisum a discipulis Dominum in ullo posthec Euangelii sui loco retulerit, sed quod ita ab angelo et a Domino dictum sit, prophetice dictum accipiendum  est. Galilea namque interpretatur uel transmigratio uel reuelatio. Prius itaque, secundum transmigrationis significationem, quid aliud occurrit intelligendum, precedet uos in Galileam, ibi eum uidebitis, sicut dixit uobis, nisi quod Christi gratia de populo Isrel transmigratura erat ad gentes, quibus apostoli predicantes Euangelium nullo modo crederentur, nisi eis ipse Dominus uiam in cordibus hominum prepararet, et hoc intelligimus precedet uos in Galileam. Quod autem mirarentur gaudentes, disruptis et euictis difficultatibus, aperiri sibi ostium in Domino per illuminationem fidelium, hoc intelligitur, ibi eum uidebitis, id est, ibi membra eius inuenietis, ibi uiuum corpus eius in eis qui uos susceperint, agnoscetis. Secundum illud autem quod Galilea interpretatur  reuelatio, non iam in forma serui intelligendum est, sed in illa qua equalis est Patri, quam promisit apud Ioannem dilectoribus suis cum diceret: Et ego diligam eum et ostendam meipsum illi. Illa erit reuelatio tanquam uera Galilea, cum similes ei erimus ubi eum uidebimus sicuti est. Ipsa erit etiam beatior transmigratio ex isto seculo in illam eternitatem, si eius precepta sic amplectamur, ut ad dexteram eius segregari mereamur: tunc enim ibunt sinistri in combustionem eternam, iusti autem in uitam eternam. In ascensione Domini istarum duarum fit concordia lectionum, ubi demonstratur eius resurrectionis atque ascensionis gloria de hoc seculo, et uenturum eius iudicium in fine presentis  seculi, quando unicuique reddet premia secundum propria merita, ubi mansuri erunt sine fine per omnia secula seculorum. Amen.



HOMILIA XLuIII. DOMINICA POST ASCENSIONEM DOMINI. Lectio Epistole B. Petri apostoli.

Charissimi, estote prudentes et uigilate in orationibus, etc.

Et Dominus in Euangelio nos incerti finis intuitu semper orare ac uigilare precepit. Ait namque loquens de die iudicii: uigilate, omni tempore orantes, ut digni habeamini fugere ista omnia que futura sunt, et stare ante filium hominis. Bene autem in orationibus uigilare iubemur, ut cum stamus ad orationem, cogitatio omnis carnalis et secularis abscedat, nec  quidquam tum animus preter id solum cogitet quod precatur. Subrepit enim frequenter hostis, et subtiliter fallens, preces nostras a Deo auocat, ut aliud habeamus in corde et aliud proferamus in uoce, cum intentione sincera Deum debeat non sonus uocis, sed animi sensus orare

Ante omnia autem mutuam in uobismetipsis caritatem continuam habentes. Bene addit continuam, quia semper diligere ualemus, semper autem uigilare in orationibus, fragilitate carnis obstante, nequimus, semper his, quas subiungit, uirtutibus insistere minime ualemus, id est, hospitalitati, doctrine, administrationi gratiarum, uel communium uel spiritalium in proximos, ceterisque huiusmodi; quia hec nimirum et per officium corporis, et per  tempora opportuna fieri necesse est: ipsa autem caritas, cuius instinctu hec foris aguntur, que interiori homini presidet, semper ibidem haberi potest, quamuis in publicum non semper ostendi potest.

Quia caritas operit multitudinem peccatorum, etc. In eo maxime cum Deo dicitur ueraciter, et dimitte nobis debita nostra, sicut et nos dimittimus debitoribus nostris. Et siquidem cuncta opera bona que facimus, culpas quas fecimus diluere et cooperire certum est; sed hec ideo specialiter de caritate dicit, per quam proximis nostris ea que nobis debent donamus, quia iustissimum est apud Deum ut iuxta mensuram pietatis qua mensi fuerimus, remetiatur nobis. Sicut e contra terribiliter duri cordis uir sapiens  arguit dicens: Homo homini seruat iram et a Deo querit medelam. Nec dubitandum quod in eo quoque qui per caritatem, quidquid ualet erga correctionem proximi, admonendo, increpando, castigando, operatur, caritas ipsa cooperit multitudinem peccatorum.

Si quis loquitur quasi sermones Dei. Timens uidelicet ne preter uoluntatem Dei, uel preter quod in sanctis Scripturis euidenter precipitur, uel dicat aliquid uel imperet, et inueniatur tanquam falsus testis, aut sacrilegus, uel introducens aliquid alienum ad doctrinam Domini; uel certe subrelinquens et preteriens aliquid eorum que Deo placita sunt, cum ipse manifestissime predicatoribus ueritatis de his  quos uita imbuerent precipiat dicens: Docentes eos seruare omnia quecunque mandaui uobis. Et ea enim que ipse mandauit non alia, et hec non ex parte sed omnia suis auditoribus ad seruandum contradere iubet.

Si quis ministrat tanquam ex uirtute, quam administrat Deus: Tanto humilius impendat quisque proximo bonum omne quod potest, quanto certissime nouit quoniam a semetipso non potest habere quod impendat, ut in omnibus honorificetur Deus per Iesum Christum, iuxta ipsius Iesu Christi preceptum quo ait: uideant uestra bona opera, et glorificent Patrem uestrum qui in celis est. Honorificatur ergo Deus in actibus nostris, cum omne quod bene ac secundum uoluntatem Dei facimus, non hoc nostris meritis, sed  eius gratie tribuimus; e contra autem mala que gerimus nostre solum malitie, uel inertie, uel ignorantie deputamus: ideo necesse est ut uitam nostram in omnibus secundum uoluntatem Dei ordinemus, et ea que ab eo iussa sunt studiose faciamus; que autem ab eo prohibita sunt nullo modo agantur, sed in recta fide et bonis operibus, usque in finem uite perseuerare contendamus: prestante Domino nostro Iesu Christo, qui cum Patre et Spiritu sancto uiuit et regnat Deus per omnia secula seculorum. Amen.



HOMILIA XLIX. IN EODEM FESTO. Lectio sancti Euangelii secundum Ioannem.

 In illo tempore dixit iehsu discipulis suis: Cum uenerit Spiritus paraclitus, quem ego mittam uobis a Patre meo, spiritum ueritatis, qui a Patre procedit, etc.

Ex multis sancti Euangelii locis inuenimus quia discipuli ante aduentum sancti Spiritus minus capaces erant ad intelligendum arcana diuine sublimitatis, minus fortes ad toleranda aduersa humane prauitatis, sed eis, adueniente Spiritu, cum augmento diuine agnitionis data est etiam constantia ad uincenda humane persecutionis tentamenta: unde eos Spiritus sancti aduentu promisit roborandos esse, uel ad fiduciam predicationis, uel ad constantiam passionis, sicut in ipso principe apostolorum factum esse cognouimus, qui prius ad unius ancille uocem  Christum timuit confiteri, quem postea palam, et omnibus ceteris constantius, Spiritu sancto roboratus multis Iudeorum millibus predicauit; ita ut ad eius predicationem tria millia uirorum legamus credidisse et baptizatos esse, et non post multum temporis etiam quinque millia credidisse. Quod uero ait, qui a Patre procedit, et statim subiunxit, quem ego mittam, significat quod equaliter idem Spiritus sanctus a Patre et Filio procedit et equaliter a Patre et Filio mittitur: sed propter distinctionem personarum hic dicitur a Patre procedere et a Filio mitti, in eadem distinctione personarum unam esse operationem ac uoluntatem suam cum Patris uoluntate denuntiat. uenit etiam et sua sponte, quoniam  equalis est Patri et Filio, ut cognoscatur unam esse uoluntatem atque operationem sancte Trinitatis.

Ille, inquit, testimonium perhibebit de me, et uos testimonium perhibebitis. Quia quod Spiritu intus docente perceperunt, hec, abiecto timore, prestiterunt foris loquendo et aliis ministrando. Ipse namque Spiritus corda eorum ad scientiam ueritatis illustrauit, et ad docenda que noscent culmina ueritatis erexit. Cum autem uenerit, ait, Paracletus, ille testimonium perhibebit de me. Tanquam diceret, Odio me habuerunt et occiderunt uidentes, sed tale de me Paracletus testimonium perhibebit, ut eos faciat in me credere non uidentes. Et uos, inquit, testimonium perhibebitis, quia ab initio mecum estis. Perhibebit Spiritus sanctus, perhibebitis et uos, qui ab initio mecum  estis, potestis predicare quod nostis quod modo non facitis, quia illius Spiritus plenitudo nondum adest uobis.

Hec locutus sum uobis ut non scandalizemini. Absque synagogis facient uos. Curauit namque pius magister futura discipulis prauorum bella predicere, quo minus hec eos uenientia possent turbare; solent enim leuius ferri aduersa que presciuntur, quam que subito ex desperato superueniunt. Sicut in seculari litteratura legitur, sepe repentini casus et perturbationes fortissimos quosque in bello milites solent fatigare.

Sed uenit hora ut omnis qui interficit uos, arbitretur obsequium se prestare Deo. Arbitrabantur enim obsequium se Deo prestare Iudei, in eo quod ministros  Noui Testamenti odiis insequebantur et morte; sed, sicut illis testimonium perhibet Apostolus, emulationem habent sed non secundum scientiam. Arbitrantur ergo legis emulatores obsequium se prestare Deo, dum preconibus gratie neces inferunt, sed eius legem que per famulum data est defendunt, qui gratiam quam ipse Filius offert accipere renuunt. Sed incassum Patri placere estimant, qui Dei Filium contemnere, imo etiam persequi ac blasphemare laborant. Duo dixit illis esse uentura a Iudeis, id est, ut extra synagogam eos facerent, et ut eos interficerent, que etiam ad cumulum damnationis illius populi pertinebant, ut ad salutem gentium profutura fuissent. Sicut Paulus in Actibus apostolorum illis Iudeis dixit: Quia indignos uos uerbo  Dei fecistis, ecce conuertimur ad gentes. Sic enim precepit nobis Dominus: Ecce dedi te in lucem gentium, ut sis saluus in ea usque ad extremum terre. Sequitur:

Et hec facient quia non nouerunt me neque Patrem meum. Quia enim Filius in Patre, et Pater est in Filio, et qui uidet Filium uidet et Patrem, patet profecto quod quicunque Filii credulitatem obstinata mente reiiciunt, nec Patrem nosse probantur.

Hec ab initio uobis non dixi, quia uobiscum eram. Magna consolatio est discipulorum ut reminiscerentur ante predicta esse a magistro que passuri essent, et eumdem se scirent habere adiutorem et remuneratorem,  pro cuius nomine talia passuros se esse predictum est illis.

Sed hec locutus sum uobis, ut cum uenerit hora, eorum reminiscamini, quia ego dixi uobis. Que sunt que ab initio illis non dixit? Etiam de Spiritu sancto quem missurus erat illis a Patre, et de consolatione et confirmatione eiusdem Spiritus, quo consolandi et roborandi fuissent, ut omnia mundi aduersa, uel Iudeorum scandala et persecutiones, libero animo formidare non debuissent.

Hec ab initio non dixi, quia uobiscum eram. Quoniam mea presentia consolabatur uos. Istarum duarum in caritatis officio fit concordia lectionum, quam qui perfecte habet, et tam corde quam operibus pleniter usque in finem uite seruare contendit,  sine dubio eterno regno et contemplatione uultus Dei, et sanctis angelis fruetur in perpetuum: prestante Domino nostro, qui cum Patre et Spiritu sancto uiuit et regnat Deus per omnia secula seculorum. Amen.



HOMILIA L. FERIA Iu. Lectio Epistole beati Pauli apostoli ad Hebreos.

Fratres, uidimus Iesum propter passionem mortis gloria et honore coronatum, ut gratia Dei pro omnibus gustaret mortem.

Hic ostendit quia gloria et honor crux est Christi, pro qua modicum minoratus est ab angelis, sicut ipse Dominus eam semper uocat dicens: Ut glorificetur filius hominis. Si ille ea que pro seruis passus est  gloriam uocat, multo amplius tu, homo, qui pro Domino pateris, tibi ad gloriam pertinere sempiternam dubitare non debes. Addidit, ut gratia Dei pro omnibus gustaret mortem. Ipsum uero gratiam nominat qui pro omnium salute gustauit mortem; non enim debebatur nobis ut Filius pro nobis gustaret mortem, sed gratia hoc fecit, ipse quidem pro omnibus mortuus est. Quid autem si non omnes credunt, ille tamen quod suum erat impleuit, propterea dixit, gustauit mortem, quia breui tempore in illa fuit, ut ea deuicta confestim resurgeret.

Decebat enim eum propter quem omnia, et per quem omnia, qui multos filios adduxerat in gloriam, auctorem salutis eorum per passionem consummare. Decebat enim  per passionem consummare. Id est, perficere omnium salutem, per quem omnia, id est, per eius mortem, siue que in celis, siue que in terris restaurata sunt, per quem etiam omnia creata sunt. uides quantum est in medio nostrum, et ipse Filius et nos filii, ille proprius, nos adoptati: sed ille saluat et nos saluamur. uides quomodo nos et coniungit et discernit: multos filios, inquit, inducens in gloriam, hic coniunxit, auctorem, inquit, salutis eorum, hic discreuit.

Qui enim sanctificat, et qui sanctificantur, ex uno omnes. Ecce iterum quomodo coniungit honorans et consolans, et Christi fratres eos nominans, secundum quod ex uno eos esse dicit. Deinde muniens  sermonem suum et ostendens quomodo de eo qui secundum carnem est dixit, qui enim sanctificat, hoc est Christus; et qui sanctificantur, hoc est, nos, intueris quantum interest? Ille sanctificat, nos sanctificamur. Addidit, ex uno omnes. Unus est enim Deus a quo omnia; sed ille aliter, aliter et nos; ille quasi proprius Filius, nos uero quasi adoptiui. Attamen unum habemus Patrem Deum; ille quasi proprius Filius sanctificat, nos sicut adoptiui sanctificamur, propter quam causam non confunditur fratres eos uocare dicens:

Nuntiabo nomen tuum fratribus meis. In eo enim quod dixit, non erubescit fratres eos uocare, demonstrat nostre nature esse fraternitatem, sed misericordie eius et humilitatis multe, quia nos fratres  elegit sibi. Et hoc prophetico affirmat testimonio, ne quasi nouum putaretur, et non multo ante predictum. Ait enim, nuntiabo fratribus meis; post sacram passionem et resurrectionem dicit gloriam Diuinitatis toto orbe uulgandam. Nuntiabo enim dicit, id est, narrare facio, sicut in Euangelio mulieribus dixit: Ite, nuntiate fratribus meis; fratres autem dicuntur et qui diligunt et qui diliguntur. Addidit:

In medio Ecclesie laudabo te. In medio sanctorum laus Domini resonat per eum qui ait: Confiteor tibi, Pater, Domine celi et terre, quia abscondisti hec a sapientibus et reuelasti ea paruulis. Laus Domini uera non solum ore sed etiam corde, amantis et perficientis precepta Domini narratur. Et iterum: Ego  ero fidens in eum. De suscepto homine hoc dictum est, cuius confidentia tota in Deo Patre esse non dubium est; sicut in Euangelio ipse ait pro quibus supplicabatur dicens: uolo, Pater, ut ubi ego sum, et isti sint mecum. Quos etiam ut confidentiam haberent exhortabatur dicendo: Confidite, ego uici mundum. Et iterum:

Ecce ego et pueri quos mihi dedit Deus. Hoc testimonium de Isaia protulit Apostolus ad Christum, et ad apostolos referens, quos propter innocentiam pueros nominauit. De quibus ipse Dominus ait: Sinite paruulos uenire ad me, talium est enim regnum celorum.

Quia ergo pueri communicauerunt carni et sanguini, et ipse similiter participauit iisdem. Hic astruit  fraternitatem ueram et humanitatem in Christo non fictam: sicut pueri carne et sanguine constant, et ille participauit carni et sanguini, ut haberet unde gustaret mortem pro puerorum salute, cuius dispensationis affatim causam subiungens:

Ut per mortem, inquit, destrueret eum qui habebat mortis imperium. Hoc est diabolum. Hic admirabile quiddam demonstrat, quia per quod potestatem habuit diabolus, per hoc uictus est: arma que fuerant illi fortia aduersum mundum, hoc est mors, per eam illum Christus percussit; hic magnitudinem uirtutis eius qui uicit insinuat, ostendendo quantum bonum operaretur mors.

Et liberaret, inquit, eos, qui timore mortis per totam  uitam obnoxii erant seruituti. Quare tremitis, quare timetis eam que iam condemnata est; iam terribilis non est, sed optabilis, quasi laborum finis et requici initium. Cur, ait, timore mortis per totam uitam obnoxii erant seruituti? Serui siquidem mortis omnes fuerant quia mortem timebant, necdum erant soluti a timore mortis, cuius legibus tenebantur. Nunc itaque sancti derident eam, qui, agone transacto et morte deuicta, ad regnum transituri sunt. Unde et ipse Paulus ait: Cupio dissolui et esse cum Christo.

Nusquam enim angelos apprehendit, sed semen Abrahe apprehendit. Unde debuit per omnia fratribus similari. Honorat hic patriarcham eosque qui de eius sunt genere, ad quos hec Epistola scripta est.  Commemorat ergo de beneficiis Dei, et de propinquitate carnali ad Christum, et de promissione que dicta est ad Abraham: Tibi et semini tuo dabo terram hanc. Quia ex uno omnes. Id est, ab Abraham Christus secundum carnem et illi ad quos hec loquebatur. Quod uero superius ait: Quia pueri communicauerunt carni et sanguini, et ipse similiter participauit iisdem. Exsequitur amplius hunc sensum, unde participaret carnem et sanguinem. Ideo ait, non enim quemquam angelorum apprehendit, id est, non cuiuslibet angeli naturam suscepit, sed semen Abrahe apprehendit. Non enim angelis una dignitas donata est, ut in unam personam Dei Filius eorum nature coniungeretur, sed honorem et hanc dignitatem humane nature Deus Dei Filius contribuit, ut  Deus et homo una esset persona. Quare dixit apprehendit? quia nos quasi recedentes ab eo et longe fugientes insecutus apprehendit, et in unam personam nostre fragilitatis naturam sibi contemperauit. Unde debuit, inquit, per omnia fratribus similari. Quid est, secundum omnia? Natus est, inquit, educatus creuit, passus est omnia que oportuit, in fine mortuus est: hoc est secundum omnia fratribus similari. Quoniam multa quippe dixit de maiestate ipsius et superiore gloria, iam de dispensatione mouet sermonem, ut contemplemur cum quanta sapientia illum ostendit multum studium habentem ut nobis similaretur, quod fuit curam de nobis plurimam gerentis. Dicens enim superius: Quia pueri communicauerunt carni et sanguini, et ipse similiter participatus est  iisdem; et hic dixit secundum omnia fratribus similari, quasi dicens: Qui tam magnus est, qui est splendor glorie, qui est character substantie, qui secula fecit, qui sedet in dextera Patris, iste uoluit et studuit frater noster in omnibus fieri.

Ut misericors fieret et fidelis pontifex ad Dominum, ut repropitiaret delicta populi. Nec itaque fuit alia causa illi per omnia fratribus assimilari, nisi ut fidelis pontifex esset in nobis, nostrisque propitiaret delictis.

In eo enim in quo passus est ipse tentatus, potens est eis qui tentantur, auxiliari. In eo, id est homine, in quo passus est, potens est uinctos liberare tentarosque adiuuare ne uincantur, quia tentationes nostras  non solum sicut Deus, sed etiam sicut homo in seipso per experimentum cognouit; licet Deus in sua natura sit impassibilis, tamen in nostra quam assumpsit, idem Dei Filius passibilis fuit nostre nature consimilis. In ea uero carne quam suscepit multa seua passus est, nouit quid est tentatio patientium: ipse tentatus est sed non superatus. Quid est ergo quod dicit, potest eos qui tentantur adiuuare? Tanquam si quis diceret: Cum multa alacritate protendam manum ad compatiendum.

Unde, fratres sancti, uocationis celestis participes, considerate apostolum et pontificem confessionis nostre Iesum Christum Dominum nostrum. Adhuc etiam de incarnationis Christi loquitur mysterio, nam in Euangelio ipse testatur se missum non esse  nisi ad oues perditas, hoc est, domus Isrel. Apostolus igitur Grece, Latine missus dicitur. Cognoscite quid est iehsu sacerdos et qualis, et non habetis opus consolatione alia neque solatio. Pontificem enim eum dixit confessionis nostre, id est fidei nostre, cui iste populus nouus commissus est, sicut et Moysi prior populus in regimen datus est: sed huic maiora et longe meliora commissa sunt. uult enim beatus Paulus erigere animos Isrelitarum ad excellentiam promissionum Dei, ut intente parent se accipere quod Deus benigne illis promisit afferre per Iesum Christum Dominum nostrum, qui cum Patre et Spiritu sancto uiuit et regnat Deus per omnia secula seculorum. Amen.



HOMILIA LI. IN EODEM FESTO. Lectio sancti Euangelii secundum Ioannem.


In illo tempore dixit iehsu discipulis suis: Si manseritis in me et uerba mea in uobis manserint; quodcunque uolueritis petetis, et fiet uobis.

Manendo quippe in Christo quid uelle possunt, nisi quod conuenit Christo. Quid uelle possunt manendo in Saluatore, nisi quod alienum non est a salute? Nec enim petere uolunt, nisi quod expedit ad salutem. Manentes autem in eo cum uerba eius in nobis manent, quodcunque uoluerimus, petamus et fiet nobis. Quia si petimus et non fiet, non hoc petimus quod ad illud pertinet ut maneat in eo, nec quod suadent uerba eius que in nobis manent, sed quod habet cupiditas et infirmitas carnis que non  est in eo, et in qua non manent uerba eius. Tunc enim dicenda sunt uerba eius in nobis manere, quando facimus que precepit et diligimus que promisit. Magis magisque Saluator gratiam qua saluamur discipulis loquendo commendans:

In hoc, inquit, clarificatus est Pater meus, ut fructum plurimum afferatis et efficiamini mei discipuli. Si enim hoc glorie est Patris ut fructum plurimum afferamus et simus discipuli Christi, non hoc nostre glorie tribuamus, tanquam hoc ex nobis ipsis habeamus: eius est enim hec gratia, et ideo in hoc non nostra sed eius gloria. A quo ergo efficiamur ut simus discipuli Christi, nisi ab illo cuius misericordia preuenit nobis uelle, subsequitur  posse, que ad id pertincant ut perpetualiter maneamus.

Sicut dilexit me Pater, et ego dilexi uos, manete in dilectione mea. Ecce unde sunt nobis bona opera? nam unde nobis essent, nisi quia fides per dilectionem operatur; unde autem diligimus, nisi prius diligeremur? Et unde illa dilectio Dei in nobis esset, nisi prius nos sua preueniret gratia, in qua nos dilexit cum essemus in peccatis, et conuiuiticauit nos in Christo? Quod autem ait, sicut dilexit me Pater, et ego dilexi uos, non equalitatem nature ostendit nostre et sue, sicut est Patris et ipsius, sed gratiam qua est mediator Dei et hominum, homo Christus iehsu. Mediatorem se ostendit cum dixit: Dilexit me Pater et ego uos, nam Pater utique diligit et nos, sed in ipso,  quia in hoc clarificatur Pater ut fructum afferamus in uite, hoc est in Filio, et efficiamur eius discipuli. Manete, inquit, in dilectione mea; quomodo manebitis audi quod sequitur:

Si precepta mea, inquit, seruaueritis, manebitis in dilectione mea. In hoc enim apparebit quod in dilectione mea manebitis, si mea precepta seruabitis. Nemo se fallat dicendo quod eum diligat, si eius precepta non seruet, nam in tantum eum diligimus, in quantum eius precepta seruamus; in quantum autem minus seruamus, in tantum minus diligimus. Quid est quod dixit, manete in dilectione mea, nisi manete in gratia mea? Et quid est, si precepta mea seruaueritis, manebitis in dilectione mea, nisi ex hoc scietis quod in dilectione mea, qua uos diligo manebitis,  si mea precepta seruabitis? Sed quid est quod adiungit: Sicut et ego precepta Patris mei seruaui et maneo in eius dilectione. Que sunt precepta Patris nisi que ante dixit, sicut mandatum dedit mihi Pater sic faciam. Quod Apostolus exponens ait, Christus factus est obediens Patri usque ad mortem, mortem autem crucis, propter quod Deus illum exaltauit, et dedit illi nomen quod est super omne nomen. Adiungit: et maneo in eius dilectione. De hac dilectione dixit, qua diligit eum Pater, sed nunquid et hic gratia intelligenda est, qua Pater diligit Filium, sicut gratia est qua nos diligit Filius, cum simus nos filii gratie, non nature unigenitus autem natura non gratia, manet ergo Filius dilectione qua eum dilexit Pater, et ideo seruauit precepta. Quid est, ille homo ex uirgine  natus, nisi quod Deus susceptor est eius, Deus enim erat unigenitus Dei Patris Filius, sed ut mediator daretur nobis per ineffabilem gratiam, uerbum caro factum est, et habitauit in nobis.

Hec locutus sum uobis ut gaudium meum in uobis sit, et gaudium uestrum impleatur. In uobis sit uerbum meum et impleatur. Quid est gaudium Christi in nobis, nisi salus nostra propter quam factus est homo? Et quid est gaudium uestrum quod dicit implendum, nisi eius habere consortium, sicut in sequentibus dicit. uolo Pater ut ubi sum ego et isti sint mecum. Gaudium igitur eius de salute nostra, quod illi semper fuit quod presciuit et predestinauit nos, cepit esse in nobis quando uocauit nos. Et hoc  gaudium merito nostrum dicimus, quo et nos beati futuri sumus. Illius uero gaudium semper perfectum est, nec minui potest, nec haberet quo crescat, hoc uero gaudium nostrum inchoatur in fide renascentium, implebitur in premio resurgentium.

Hoc est preceptum meum, ut diligatis inuicem, sicut dilexi uos. Nam in superioribus dixit dum de dilectione precepit, mandatum nouum do, modo dixit, preceptum meum. Nouum dixit ne in uetustate nostra perseueremus, hic dictum est meum, ne contemnendum putemus, repetitio uero huius mandati commendatio est. Quia sine caritate nullum preceptum Deo est acceptabile, de qua Apostolus ait: Plenitudo legis est caritas; ubi ergo caritas est, quid est quod possit deesse? ubi autem  non est quid est quod possit prodesse? Nemo diligit qui non credit, nemo desperat qui diligit, et hec tria spes, fides, caritas, in quibus Christiana religio consistit; sed maius his est caritas, quia non preterit, sed permanet, cum hic incipit, illic perficietur ubi permanet. Hoc ergo preceptum Domini teneamus ut nos inuicem diligamus, et quidquid aliud precipit facimus, quomodo quidquid est aliud habemus. Huius dilectionis in seipso exemplum ostendit et ideo subiunxit, ut diligatis inuicem sicut ego dilexi uos. Ut quid enim nos dilexit Christus, nisi ut possimus regnare cum Christo? Ad hoc nos diligere debemus, ut habeamus Deum et maneamus in Deo, et sic qui se diligunt Deum diligunt, et hec est dilectio qua fit Deus omnia in omnibus.  Sequitur:

Maiorem hac dilectionem nemo habet, quam ut animam suam ponat quis pro amicis suis. Quid est quod Dominus noster iehsu Christus, toties caritatis precepta iterauit, nisi quod omne preceptum et omne opus bonum in sola caritate solidatur. Precepta ergo Dominica et multa sunt per diuersitatem operis, et unum in radice dilectionis. Hanc itaque caritatem ueraciter habet, qui et amicum diligit in Deo, et inimicum diligit propter Deum. Ideo subiunxit sicut ego dilexi uos, id est, ad hoc amate ad quod amaui uos, unde et in cruce positus orauit pro inimicis suis, dicens: Pater, ignosce illis, maiorem hac dilectionem nemo habet, quam ut animam suam ponat quis pro amicis suis. In hoc Christi dilectio  supereminet in nos, quia uenit ut animam suam poneret pro amicis suis, ad hoc tamen ut ex inimicis faceret amicos, sed non omnium est martyrium, tamen omnium beneficium est fratribus misericordiam impendere. Qui uero substantiam suam fratri in necessitate posito non tribuit, quomodo animam suam in persecutione daturus est pro fratre suo? uirtus uero huius caritatis est in pace sua distribuere pro Christi amore, ut possit in perturbatione seipsum tradere pro nomine eius.

uos amici mei estis, si feceritis que ego precipio uobis. Magna est dignitas amicum esse Dei, sed uidendum est quibus gradibus ad hanc celsitu dinem perueniatur, subiungit, si feceritis que ego  precipio uobis. Ac si aperte dicat, gaudetis de culmine, pensate quibus laboribus peruenitur ad culmen. Magna est misericordia largitoris nostri, serui non fuimus digni, et amici uocamur. Ideo subiungit:

Iam non dico uos seruos, quia seruus nescit quid faciat Dominus eius. Aliud est seruitium timoris, aliud amoris, que duo ipsa ueritas in hoc eodem Euangelio exprimit dicens: Seruus non manet in domo in eternum, filius autem manet, filius seruit Patri propter amorem, seruus autem propter timorem. De quo seruitio modo Dominus dixit: Iam non dico uos seruos sed amicos, quia filii non serui, ideo et amici, quia seruus nescit quid faciat dominus eius. Nescit enim uoluntatem Domini sui, qui  per timoris amaritudinem seruit Domino, et non per caritatis dulcedinem quasi Patri seruiat.

uos autem dixi amicos, quia omnia que audiui a Patre meo, nota feci uobis. Que sunt omnia que audiuit a Patre suo, que nota fieri uoluit seruis suis, ut eos perficeret amicos suos, nisi gaudia interne caritatis, nisi illa festa superne patrie, que nostris quotidie mentibus per aspirationem sui amoris imprimit. Sed hec cognitio que nunc ex Patre proficit in illa plenitudine scientie perficietur, de qua Apostolus ait, cum autem uenerit quod perfectum est, euacuabitur quod ex parte est. Hoc enim Dominus discipulis se fecisse dixit, quod se facturum esse sciebat.

Non uos me elegistis sed ego elegi uos, hec est  ineffabilis gratia que preuenit nos, ut simus amici ex seruis, ideo nobis non subrepat superbia, quasi per nos possimus facere, ut paulo ante ipsa ueritas ait: Sine me nichil potestis facere.

Et posui uos ut eatis et fructum afferatis. Posui, ad gratiam plantaui, ut eatis uolendo, fructus afferatis, operando. Eatis enim uolendo dixi, quia uelle aliquid facere iam multum ire est. Qualem uero fructum afferre debeant, subiungit:

Et fructus uester maneat, ut quodcunque petieritis Patrem in nomine meo, det uobis. Nomen filii iehsu est, iehsu autem Saluator uel etiam salutaris dicitur. Ille ergo in nomine Saluatoris petit qui illud petit, quod ad ueram salutem pertinet, nam si id quod non expediat petitur, non in nomine Iesu, petimus,  quapropter opus est ut pro eterna salute adipiscenda usque in finem certemus, sicque habebimus hic consolationem in presenti tribulatione, et in futura uita requiem percipiemus eternam, prestante Domino nostro Iesu Christo, qui cum Patre et Spiritu sancto, uiuit et regnat Deus, per omnia secula seculorum. Amen.



HOMILIA LII. FERIA uI. Lectio sancti Euangelii secundum Lucam.

In illo tempore dixit iehsu discipulis suis: Ego mitto promissum Patris mei in uos.

Promissum Patris Spiritus sancti gratiam dici et  in Euangelio Ioannis plenius, et hic quoque breuiter intimatur cum sequitur:

uos autem sedete in ciuitate, quoadusque induamini uirtute ex alto. De qua uirtute, id est, Spiritu sancto, et Marie dicit Angelus: Et uirtus Altissimi obumbrabit tibi. Et ipse Dominus alibi: Nam et ego noui uirtutem de me exisse. Sed et ipse Lucas apertius in Actibus apostolorum huius promisse uirtutis ex alto, et precepte in ciuitate sessionis meminit. Precepit, inquiens, eis, ab Hierosolymis ne discederent, sed exspectarent promissionem Patris quam audistis, inquit, per os meum. Quia Ioannes quidem baptizauit aqua, uos autem baptizabimini Spiritu sancto non post multos hos dies. Et paulo post, sed accipietis uirtutem superuenientis Spiritus sancti in uos, et  eritis mihi testes.

Eduxit autem eos foras in Bethaniam, et eleuatis manibus suis benedixit eis. Et factum est dum benediceret illis, recessit ab eis, et ferebatur in celum. Pretermissis omnibus que per quadraginta dies agi ab illo cum discipulis potuerunt, primo die resurrectionis eias, coniungit tacite nouissimum diem quo ascendit in celum. Pulchre autem ascensurus in celum, discipulos quibus benedicat foras in Bethaniam educit. Primo quidem propter nomen ciuitatis, que domus obedientie dicitur, quia qui propter inobedientiam peruersorum descendit, propter obedientiam nimirum conuersorum ascendit. Mortuus est enim sicut Apostolus ait propter delicta nostra, et resurrexit propter iustificationem nostram.  Deinde etiam propter situm eiusdem uille siue ciuitatule, que in latere montis oliuarum posita esse narratur, quia uidelicet obedientis Ecclesie domus Apostolico digna hospitio, non alibi quam in ipsius montis summi, id est, Christi latere fidei, spei, dilectionisque sue fundamenta locauit. De quo nimirum latere lancea patefacto sacramenta sibi sanguinis, et aque quibus nascatur simul, et nutriatur gaudet emanasse, de cuius uertice uberrimo, id est, apice diuinitatis unctionis spiritalis munera desiderat, lucisque ac pacis perpetue promissa inhianter exspectat.

Et ipsi adorantes regressi sunt in Hierusalem cum gaudio magno; et erant semper in templo laudantes  et benedicentes Deum. Ascedente in celum Domino discipuli adorantes in loco ubi steterunt nouissime pedes eius confestim Hierosolymam redeunt, quia ibi promissionem Patris quam audiere per os Domini sunt exspectare precepti, gaudia magna referunt, quia Deum ac Dominum suum post triumphum resurrectionis, etiam celos penetrasse letantur. Manent semper in templo laudantes et benedicentes Deum, ut in loco orationis, et inter laudum deuotiones promissum sancti Spiritus aduentum promptis per omnia paratisque cordibus exspectent. Et nos autem discipulorum exemplo post celebrata Hierosolymis, hoc est, in uisione pacis Dominice passionis et resurrectionis solemnia Bethanie mox arua Christo duce petamus, ut cum  mente quieta et ab omni discordiarum turbine, iam pacata carnis et sanguinis perceptione imbuamur, ipsi domus obedientie curemus exsistere, per quam possimus Deo miserante gloriam consequi sempiternam.



HOMILIA LIII. IN SABBATO uIGILLE PENTECOSTES.

Require in sabbato sancto Pasche. I. De Genesi, Tentauit Deus Abraham. II. De Deuteronomio, Scripsit Moyses canticum. III. De Isaia, Apprehendent septem mulieres. Iu. De Ieremia, Audi, Isrel. De Psalmo XLI. Canticum. Sicut ceruus.


Lectio libri Geneseos.

In diebus illis tentauit Deus Abraham, et dixit ad  eum: Abraham, Abraham. Ille respondit: Adsum. Ait illi: Tolle filium tuum unigenitum, quem diligis, Isaac, et uade in terram uisionis, atque offer ibi holocaustum super unum montium quem monstrauero tibi.

Age nunc uideamus quid sub huius sacramenti lateat mysterio. Iste enim Abraham quando filium suum unicum perduxit ad immolandum habebat personam Dei Patris. Sed quid est quod eum senex suscepit? Non enim senescit Deus, sed ipsa pronuntiatio de Christo iam quodam modo senuerat, quando natus est Christus. Inchoata est ab Adam ubi dictum est: Et erunt duo in carne una, et completa est sexta etate seculi que senecta significatur Abrahe. Quia ipsum sacramentum Dei iam longeuum  erat, et senectus sacra in plebe Dei, hoc est, in multitudine Prophetarum hoc idem significat, quia in fine temporum ex ipsa plebe sanctarum animarum natus est Christus, sterilitas autem eius intimat, quod in hoc seculo spe salui facti sumus, et in Christo tanquam in Isaac, omnes nati sumus, quem partum Ecclesia in fine temporum mirabili Dei gratia, non naturali fecunditate procreauit. Iam deinde sequentis historie sacramentum, quid imaginarie portendebat inspiciendum est. Quis ergo in Abraham ut predictum est, per illam immolationem figurabatur nisi Pater excelsus? Quis in Isaac nisi Christus? Nam sicut Abraham unicum et dilectum filium Deo uictimam obtulit, ita Dominus Deus unigenitum filium suum pro nobis omnibus  tradidit. Et sicut Isaac ipse sibi ligna portauit quibus erat imponendus, ita et Christus gestauit in humeris lignum crucis sue, in quo erat crucifigendus, duo autem seruuli dimissi et non perducti ad locum sacrificii Iudeos significabant. Qui cum seruiliter uiuerent et carnaliter saperent, non intelligebant humilitatem Christi, ideo quia non intelligebant passionem Christi non peruenerunt ad locum sacrificii. Cur autem duo serui? Nisi quia populus ipse in duas partes diuidendus erat, quod factum est Salomone peccante, quando diuisus est idem populus loco regni, non errore impietatis, quibus etiam sepe per Prophetas dicitur: Aduersatrix Isrel et preuaricatrix Iuda. Asinus autem ille insensata  stultitia Iudeorum, ista insensata stultitia portabat omnia sacramenta, et quod ferebat nesciebat. Iam quod dictum est eis:

Exspectate hic cum asino: postquam autem adorauerimus, reuertemur ad uos. Apostolum audi, cecitas, inquit, ex parte in Isrel facta est, donec plenitudo Gentium subintraret, et sic omnis Isrel saluus fieret. Ad tempus ergo cecitatis obtusio data est Iudeis his, qui dum emuli legis sunt, non uiderunt donum uenisse promissum a Deo quod predicabatur a Christo. Zelo enim excecati sunt putantes legem factorum nunquam debere cessare. Triduum autem illud in quo uenerunt ad locum immolationis, tres mundi etates significat, unam ante legem, aliam sub lege, tertiam sub gratia. Ante legem ab Adam usque  ad Moysen, sub lege a Moyse usqúe ad Ioannem, inde iam a Domino et quidquid restat, tertius dies est gratie, in qua tertia etate quasi post triduum sacramentum sacrificii Christi completum est, deinde Isaac ligatis pedibus altari superponitur, et Dominus in ligno suspensus cruci affigitur. Sed illud quod figuratum est in Isaac transgestum est ad arietem. Cur? quia Christus ouis, ipse enim filius, ipse agnus filius quia natus est, aries quia immolatus. Sed quid est quod in uepribus herebat aries ille, crux cornua habet. Sic enim duo ligna compinguntur secum et speciem crucis reddunt, unde scriptum est de eo. Cornua in manibus eius sunt, cornibus ergo herens aries crucifixum Christum significat. uepres autem spine sunt, spine iniquos et peccatores significant,  qui suspenderunt Dominum in cruce, inter spinas itaque peccatorum Iudaicorum suspensus est Dominus, sicut per Hieremiam idem dicit, spinis peccatorum suorum circumdedit me populus hic. Alii hunc arietem cornibus in uepribus obligatum eumdem Christum senserunt, ante quam immolaretur spinis a Iudeis coronatum. Peracto igitur sacrificio dicitur Abrahe, in semine duo benedicentur omnes gentes. Quando enim hoc factum est, nisi quando dicit ille aries, foderunt manus meas et pedes meos, et dinumerauerunt omnia ossa mea. Hoc enim quando peractum est illud in Psalmis sacrificium, tunc in ipso Psalmo dictum est, commemorabuntur et conuertentur ad Dominum uniuersi fines terre, et adorabunt in conspectu eius omnes patrie gentium, quoniam Domini  est regnum, et ipse dominabitur gentium. Immolato igitur Abraham pro Isaac filio suo ariete, uocauit nomen loci illius, Dominus uidet, pro eo quod Dominus uideri se fecit utique per incarnationem, quam pro redemptione generis humani suscepit, et per quam omnes electos suos ad uitam perducet sempiternam iehsu Christus Dominus noster, qui uiuit et regnat cum Deo Patre in unitate Spiritus sancti, per omnia secula seculorum, Amen.


Lectio libri Deuteronomii.

In diebus illis scripsit Moyses canticum, etc. Require in uigilia Pasche.


Lectio Isaie prophete.


In diebus illis apprehendent septem mulieres, etc. Require in uigilia Pasche.



HOMILIA LIu. IN EODEM FESTO Lectio Ieremie [Baruch] prophete.

Audi, Isrel, precepta uite: auribus percipe ut scias prudentiam, etc. Hec lectio tam Isrelitas iuxta historiam quam etiam populum Christianum secundum allegoriam docet atque exhortatur ut auditum cordis adhibeat ad discenda mandata Dei et Euangelicam doctrinam percipiendam impleatque opere quod intelligit corde.

Quid est, Isrel, quod in terra inimicorum es inueteratus? coinquinatus es cum mortuis, deputatus es cum  his qui in inferno sunt, causam uindicte quam prior populus perpessus est in captiuitate terre aliene sub interrogatione exquirit, sed mox exponit, unde eis tanta mala uenerunt, scilicet quod dereliquerunt fontem sapientie Deum uerum, et Dominum nostrum Iesum Christum, quoniam si Dei mandatis obedirent, cum pace in terra sua habitarent similiter etiam ecclesiasticus populus, si Euangelica precepta recte credendo et bene uiuendo custodiret et peccata in quantum posset deuitaret: in pace sempiterna habitaret, unde Scriptura dicit: pax multa diligentibus nomen tuum, Domine, et non est in illis scandalum, etc.

Disce ubi sit sapientia, ubi sit uirtus ubi sit prudentia, ut scias simul ubi sit longiturnitas uite et uictus,  ubi sit lumen oculorum et pax. Prouocat ergo admonitio prophetica auditores suos ad exquirendam sapientiam diuinam, et uirtutem atque prudentiam. Et que est illa nisi redemptor noster, qui est sapientia Dei et uirtus, et saluator omnium hominum, maxime fidelium. De quo Apostolus ait: Christum dico uirtutem et Dei sapientiam, nec est aliud nomen datum hominibus sub celo in quo oporteat saluari. Qui ergo credit in illum et mandata eius recte custodit non confundetur in eternum, quia ipse lux est uera que illuminat omnem hominem uenientem in hunc mundum, et pax firma que fecit utraque unum, et medium parietem dissoluens interfecit inimicitias in carne sua. Ipsius ergo locus est sacrum Euangelium, et sacra scripta ubi sunt thesauri sapientie  et scientie absconditi, mysteria uidelicet diuina a seculis et generationibus, reuelantur autem fidelibus et bene deuotis hominibus per ipsum mediatorem Dei et hominum, qui dilexit nos et lauit nos a peccatis nostris in sanguine suo. Sequitur:

Ubi sunt principes gentium et qui dominantur super bestias que sunt in terra? Qui in auibus celi ludunt, qui argentum thesaurizant et aurum, in quo confidunt homines, et non est finis possessionis eorum? Qui argentum fabricant et solliciti sunt, nec est inuentio operum illorum. Et tamen exterminati sunt, et ad inferos descenderunt, et alii in locum illorum surrexerunt. Iuuenes uiderunt lumen et habitauerunt super terram, uiam autem discipline nescierunt, neque  intellexerunt semitas eius, neque susceperunt eam filii eorum, a facie illorum longe facta est. Arguit propheta stultitiam gentium, que in principibus suis uidebantur dominari super bestias terre et ludos exercere manibus celi, et in hoc uoluptatem suam explere se posse estimabant, et per auaritiam argentum et aurum multum exquisierant, et possessiones ultra modum habere certabant, feceruntque sibi sculptilia atque simulacra ex auro atque argento iuxta inuentionem quam ipsi sibi excogitauerunt. Et licet in plurimis diuitiis et opibus terrenis sibi applauderent, qui spem suam totam in illis posuerunt, tamen presentem uitam in carne mortali finierunt. Illorumque anime pro errore et malefactis eorum inferno demerse sunt, et alii in locum ipsorum surrexerunt  iuuenes, uiderunt lumen et habitauerunt super terram. Iuuenes hic possumus philosophos gentium intelligere, qui aliquam scintillam scientie, in diuersis artibus et disputationibus diserte lingue acceperunt, sed tamen hanc ueraciter per omnia non inuenerunt, quia ad terrenam sapientiam et istius mundi stultitiam quidquid in dogmatibus suis proferebant totum redigebant, uiam autem discipline nescierunt, quia uiam discipline que Christus est, quomodo ipse est auctor totius boni nescierunt, neque intellexerunt semitam mandatorum eius, nec ipsi, nec filii eorum, hoc est, imitatores perfidie illorum, longe enim a facie eorum facta est, quia ueram fidem Christi percipere renuerunt. Unde de illis Psalmista ait: Longe est a peccatoribus salus, quia iustificationes  Dei non exquisierunt. Sequitur:

Non est audita in Chanaan, neque uisa est in Theman. Filii quoque Agar, qui exquirunt prudentiam que de terra est, negotiantes terre [Merrhe] et Theman, et fabulatores, et exquisitores prudentie et intelligentie: uiam autem sapientie nescierunt, neque meminerunt semitarum eius. Per nomina locorum in quibus gentes olim habitabant exprimitur erroris eorum nequitia et doctrina stultitie. Nam Chanaan interpretatur negotiator, Theman interpretatur Auster. Agar interpretatur aduena uel conuersa. Quicunque enim negotiis terrenis indiscrete abutitur et ardore cupiditatis inhianter incumbit, alienumque a disciplina Domini et sancte Ecclesie societate effecerit, fabulisque otiosis et uanis lusibus se occupauerit,  licet se prudentem estimet, per omnia se stultum esse indicat, quia uiam ueritatis, et sapientie normam non eligit et iudicia Dei discere et seruare per omnia spernit. Postquam propheta de reproborum damnatione sermonem expleuit, conuertit se ad predicandam laudem domus Dei et uirtutis diuine potentiam demonstrandam dicens:

O Isrel! quam magna domus Dei, et ingens locus possessionis eius! Magus est et non habet consummationem; excelsus et immensus. Ibi fuerunt gigantes nominati illi qui ab initio fuerunt, statura magna, scientes bellum. Non hos elegit Dominus, neque uiam discipline inuenerunt: propterea perierunt. Et quoniam non habuerunt sapientiam, interierunt propter suam insipientiam.  Domus ergo Dei non tam tabernaculum Mosaicum uel templum Salomoniacum significat, quam etiam sanctos homines, qui fuerunt sub uetere et Nouo Testamento, in quibus Deus ipse inhabitat et permanet in sempiternum. Hec ergo domus et hic ocus possessionis Dei magnus est et non habens consummationem excelsus et immensus. Quia sancta Ecclesia per totum mundum diffusa et dilatata est nec habet terminum, quia in celo et in terra in sanctis angelis et bonis hominibus consistit. Quod autem dicit quod gigantes ibi essent nominati illi qui ab initio fuerunt statura magna scientes bellum, significat superbos homines qui ante aduentum Domini fastu principatus sui et mundana sapientia super ceteros homines in terra se exaltabant, et prudentiores  atque potentiores se esse iactitabant. Qui quoniam ueritatem uere sapientie ignorauerunt et disciplinam iustitie non obseruauerunt, ideo iusto Dei iudicio perierunt: unde autem uera sapientie in mundum uenerit sequens sermo ostendit.

Quis ascendit, inquit, in celos? Nullus alius nisi Dominus iehsu Christus qui in celis regnat cum Patre et Spiritu sancto. Ipse enim sicut a Patre est genitus, ita et ab ipso accepit sapientiam, qua in seruis suis, hoc est in prophetis et apostolis qui merito nubes uocantur, eo quod occultum Dei donum in se gestabant, sanorum uerborum pluuiam iuxta dispensationem diuinam in mentes fundebat humanas. Hinc quoque per Psalmistam dicitur: Omnia quecunque uoluit fecit in celo et in terra, in mari et  in abyssis: Ipse perfecit terram in sempiterno tempore. Quia per ipsum celum et terra condita sunt ab initio. In principio enim hoc est in Filio, fecit Deus celum et terram, id est celestem et terrestrem creaturam.

Adimpleuit terram pecudibus, quia et ex terrena materia diuersa condita sunt animalia. Possunt etiam in pecudibus diuerse persone hominum intelligi, quibus auctor omnium rerum secundum suum utitur arbitrium, atque ad ipsum uniuersa respiciunt, ut fiat in eis quidquid ille decreuerit, quia in ipsius potestate consistunt celum et terra, mare et omnia que in eis sunt, nec ulla creatura resistere poterit uoluntati eius.

Stelle autem, hoc est predicatores sancti, dederunt  lumen sane doctrine in officiis suis, et cum gaudio magno letitie spiritalis implebant officium predicationis, et hoc donum quod acceperunt non sibi sed diuine deputabant largitati.

Hic enim Deus est noster et non estimabitur alius ad illum. Quoniam dii gentium sunt demonia. Dominus autem celos fecit.

Hic adinuenit omnem uiam discipline. Hoc est, precepta legis diuine.

Et dedit illam Iacob puero suo, et Isrel electo suo. Hoc est, populo priori, patriarchis uidelicet atque prophetis, nec non et omnibus qui fidem rectam habebant et ei deuote seruiebant. Post hec uero tempore incarnationis sue super terram uisus  est, et cum hominibus conuersatus est predicans Euangelium et sanans omnem languorem et omnem infirmitatem in populo.



HOMILIA Lu. IN uIGILIA PENTECOSTES. Lectio Actuum apostolorum.

In diebus illis, cum Apollo esset Corinthi, et Paulus, peragratis superioribus partibus, ueniret Ephesum et inueniret quosdam discipulos, dixit ad eos: Si Spiritum sanctum accepistis credentes? etc.

Plenissime quidem nobis, dilectissimi, causam atque rationem presentis festiuitatis diuinorum eloquiorum textus ostendit, quo Spiritum sanctum quinquagesimo post resurrectionem die, qui ab ascensione eius est decimus infusum Christi discipulis  sicut promissus sperabatur, agnouimus, sed ad monendos uos addendus est etiam sermo ex lectione presenti quam audistis, factum est, inquit, cum Apollo esset Corinthi et Paulus peragratis superioribus partibus ueniret Ephesum et inueniret quosdam discipulos, dixit ad eos si Spiritum sanctum accepistis credentes, hoc est, si post baptisma manus impositionem quam Spiritus sanctus dare solet accepistis.

At illi dixerunt ad eum: Sed neque si Spiritus sanctus est, audiuimus. Ille uero ait: In quo baptizati estis? Qui dixerunt: In Ioannis baptismate. Dixit autem Paulus: Ioannes baptizauit baptismo penitentie populum, dicens: In eum qui uenturus esset post ipsum ut crederent, hoc est in Iesum. Non  hoc baptisma remissionem peccatorum dare potuit, sed penitentiam tantum docere, nam sicut circumcisio in patriarchis signaculum erat fidei quam gerebant, ita et hoc lauacrum populus penitens quasi singulare signaculum sue deuotionis accepit. Quod tamen ipsum etiam figuraliter Christi baptisma quo remissio daretur ostenderat.

His auditis baptizati sunt in nomine Domini Iesu. Si enim talibus sola communicatio corporis et sanguinis Christi, ut quidam dogmatizant sufficere potuisset, non opus esset a discipulis Christi baptizari quos Ioannes aqua baptizauerat, sed tantum corporis et sanguinis Christi participatione confirmari. Baptismus enim a pena eterna non a presentis uite supplicio liberat. Quod si a pena presenti homines  liberarentur per baptismum, ipsum putarent baptismi premium, non illud eternum. Attamen soluto reatu peccati manet quedam temporalis pena ut illa uita feruentius requiratur que erit a penis omnibus aliena. Nullus negat fidelium etiam post baptismum quo peccata delentur quotidie quandiu in isto seculo sumus, ad Dominum nos debere conuerti, quod quamuis sine intermissione sit quotidie agendum, nunquam tamen fecisse sufficiet. Qui autem in maternis uteris sunt, ideo cum matre baptizari non possunt, quia qui natus adhuc secundum Adam non est, renasci secundum Christum non potest. Neque enim dici regeneratio in eum poterit quem generatio non precessit. Qui scelerate  uiuunt in Ecclesia et communicare non desinunt, putantes se tali communicatione mundari, dicant nichil ad emundationem proficere sibi dicente Propheta, quid est quod dilectus meus in domo mea fecit scelera multa? Nunquid carnes sancte auferent a te malitias tuas? et Apostolus: probet, inquit, se homo et sic de pane illo edat et de calice bibat. Nos uero, dilectissimi, Deo auxiliante dedignemur seruire peccato, quibus tanta beatitudo preparatur in celo. Dum ergo licet nobis et in nostra potestate est, falsa et transitoria respuamus ut ea que uera bona sunt recipiamus a Domino, euacuemur uitiis, et uirtutibus repleamur, largiente Domino nostro Iesu Christo qui uiuit cum Patre et Spiritu sancto, et regnat unus Deus per omnia secula seculorum.  Amen.



HOMILIA LuI. IN EODEM FESTO. Lectio sancti Euangelii secundum Ioannem.

Si diligitis me, mandata mea seruate. Et ego rogabo Patrem et alium paracletum dabit uobis, etc.

Quid est, quod dicit quod diligentibus Deum et seruantibus mandata eius Spiritus paracletus daretur? dum Deus diligi et mandata eius seruari non possint nisi per Spiritum sanctum. Quid est aliud nisi quod qui per Spiritum sanctum diligit Deum meretur diligendo ut plus habeat, et plus habendo plus diligat. Paracletus quippe consolator interpretatur, et Spiritus sanctus recte paracletus uocatur: quia corda fidelium ne inter huius seculi aduersa  deficiant celestis uite desideriis subleuat ac reficit. Habebant itaque discipuli Spiritum sanctum, sed occulta quadam inspiratione per quem Dominum diligebant, sed nondum habebant sicut Dominus promittebat: habebant si quidem occulte, quem postea quadam manifestatione habituri erant: id est, dum igneis linguis uenit et sedit super eos, et linguis loquebantur magnificantes Deum. Rogabo, inquit, Patrem meum et alium paracletum dabit uobis, ostendens seipsum esse paracletum. Habebant autem et prius paracletum ipsum uidelicet Dominum secum in carne commorantem: cum et miraculorum dulcedine, et opere predicationis, ne propter infidelium persecutionem scandalizari possent, erigi et confortari  solebant: Rogabo, dixit, propter humanitatem, qui dat cum Patre per diuinitatem, ut maneat uobiscum in eternum. In eternum namque manet cum sanctis, quos et in hac uita semper inuisibiliter intus illustrabit, et in futuro ad contemplandam perpetuo spem sue maiestatis introducet.

Spiritum ueritatis, quem mundus non potest accipere, quia non uidit eum nec scit eum. Mundum autem appellat homines mundi huius amori datos. Mundus ergo eum accipere non potest, id est, mundiales homines, qui non habent inuisibiles caritatis oculos, quibus solummodo Spiritus sanctus uideri potest et sciri sciendoque intelligi.

uos autem cognoscetis eum, quia apud uos manebit et in uobis erit. Erit ut maneat in eternum. Dominum  namque saluatorem et infideles ante passionem in carne uiderunt: sed quia Filius Dei esset, quia paraclitus a Deo missus in mundum, non nisi fideles scire potuerunt. Spiritum autem sanctum neque oculis uidere infideles, neque animo ualebant cognoscere; quia non indutus humanitate discipulis apparuit, sed ita ad eos uenire, ita apud eos maluit manere, ut in ipsis eorum cordibus gratissimam sibi sedem consecraret. Hoc est, quod ait, uos autem cognoscetis eum, qui apud uos manebit et in uobis erit. Qui autem inuisibiliter in hac uita manet cum electis, uisibiliter utique eis gratiam sue cognitionis exhibet.

Non relinquam uos orphanos: ueniam ad uos. uidebatur infidelibus, quod moriens in cruce Dominus  discipulos relinqueret orphanos, sed non reliquit orphanos quibus et prebuit se ipsum uiuum post passionem suam in multis argumentis per dies quadraginta et post dies decem assumptionis sue. Spiritus sancti illis de celo carismata donauit, ubi ipsum Christum ad eos uenisse nullus ambigit, qui inseparabilem sancte Trinitatis naturam, uirtute et operatione esse cognouit.

Adhuc modicum, et me iam mundus non uidet, uos autem uidetis me. Modicum erat, usque ad tempus explete passionis, ex quo illum reprobi uidere non ualebant; soli etenim iusti qui morte illius erant contristati, gaudium resurrectionis eius uidere meruerunt.

Quia ego uiuo et uos uiuetis: Quid est, quia ego uiuo  et uos uiuetis? Cur de presenti se dixit uiuere, illos autem de futuro esse uicturos nisi uita etiam carnis utique resurgentis qualis in ipso precedebat, et illis est pollicitus secutura? et qui ipsius mox futura erat resurrectio; presentis posuit temporis uerbum propter significandam celeritatem, illorum autem quoniam in seculi differtur finem, non ait uiuitis, sed uiuetis. Duas ergo resurrectiones, suam scilicet mox futuram, et nostram in fine seculi secuturam, duobus uerbis presentis temporis et futuri eleganter breuiterque promisit.

In illa die, inquit, uos cognoscetis quia ego sum in Patre meo, et uos in me, et ego in uobis. In quo die, nisi, de quo ait: et uos uiuetis? Nouerant apostoli  tunc esse Christum in Patre per unitatem indiuidue diuinitatis, nouerant se esse in Christo per susceptionem fidei et sacramentorum eius, nouerat ueraciter uiuere tunc esse Christum in Patre, in se esse Christum per dilectionem et obseruantiam mandatorum eius. Nouit et hoc sancta Dei Ecclesia, sed longe melius et plenius, in illa die, de qua dixit: et uos uiuetis, in qua ueraciter uiuere incipiunt, hoc est, in die resurrectionis, quando eo perfectius cuncta que scienda sunt, quo ipsum scientie fontem uicinius sine fine conspiciunt. Ut ergo omnibus huius promissionem beatitudinis promitteret non solum modo apostolis, mox subiunxit:

Qui habet mandata mea, et seruat ea, ille est qui diligit me. Qui autem diligit me, diligetur a Patre  meo, et ego diligam cum et manifestabo ei meipsum. Ubi omni intentione considerandum est quia Christum uere diligere est, non ipsam dilectionem ambit qui ambit confiteri, sed mandata Christi, que discendo habet debet operando seruare. Qui habet, inquit, mandata mea et seruat ea, ille est qui diligit me, qui habet in memoria et seruat in uita. Qui habet in sermonibus, et seruat in moribus. Qui habet audiendo et seruat faciendo. Aut qui habet faciendo, et seruat perseuerando, ipse est, inquit, qui diligit me. Notandum quia cum presentis temporis uerbo diceret, qui autem diligit me, adiecit de futuro diligetur a Patre meo, et ego diligam eum et manifestabo ei meipsum. Diligit namque etiam nunc dilectores suos cum Patre Filius, sed nunc diligit ad hoc ut  recte uiuant ex fide que per dilectionem operatur, tunc ad hoc diliget ut perueniant ad uisionem ueritatis quam per fidem gustauerant. Non autem frustra addidit, et manifestabo ei meipsum. Si uero secundum humanitatem cunctis in iudicio manifestabit, solis uero iustis et sanctis diuinitatis gloriam, in qua equalis est Patri et Spiritui sancto, ad beatitudinem eternam manifestaturus erit, ut uiuant semper et gaudeant secum in regno celesti, per omnia secula seculorum. Amen.



HOMILIA LuII. DOMINICA IN PENTECOSTE. Lectio Actuum apostolorum.

In diebus illis, dum complerentur dies Pentecostes, erant pariter omnes in eodem loco. Et factus est repente  de celo sonus, tanquam aduenientis spiritus uehementis, et repleuit totam domum ubi erant sedentes, etc.

Hodiernam, dilectissimi, festiuitatem toto terrarum orbe uenerabilem ille sancti Spiritus consecrauit aduentus, qui post resurrectionem Domini 50 die in apostolos populumque credentium sicut sperabatur influxit, ut in presenti lectione, cum legeretur audistis. Cum complerentur dies, inquit, pentecostes erant omnes pariter in eodem loco, hoc est in cenaculo ubi collegerunt se post ascensum statim Domini, ubi exspectabant promissum Spiritus sancti. Quicunque enim Spiritu sancto adimpleri desiderant, carnis domicilium necesse est ut mentis contemplatione transcendant: Et factus est repente de  celo sonus tanquam aduenientis spiritus uehementis, et repleuit totam domum ubi erant sedentes. Per ignis quidem similitudinem Dominus discipulis apparuit, sed per semetipsum locutionem interius fecit, et neque ignis neque ille sonitus fuit, sed per hoc quod exterius exhibuit expressit hoc quod interius gessit.

Et apparuerunt illis dispartite lingue tanquam ignis. Spiritus enim sanctus in linguis igneis apparuit; quia omnes quos impleuerit ardentes pariter et loquentes facit, quia sancta Ecclesia per mundi terminos dilatata omnium gentium erat uoce locutura.

Seditque super singulos eorum: Certe, requies eius indicatur in sanctis.

 Et repleti sunt omnes Spiritu sancto, et ceperunt loqui uariis linguis, prout Spiritus sanctus dabat eloqui illis. uarietas enim linguarum, dona uariarum significat gratiarum. uerum non incongrue intelligitur Spiritus sanctus, ideo primum linguarum donum dedisse hominibus, quibus humana sapientia forinsecus et discutitur et docetur, ut ostenderet quam facile possit sapientes facere sapientia Dei que in terra est. Erant autem in Hierusalem habitantes Iudei uiri religiosi ex omni gente que sub celo est. Facta autem hac uoce, conuenit multitudo, et mente confusa est, quoniam audiebat unusquisque lingua sua illos loquentes. Ipse enim eorum sermo hanc in se uim habebat, ut cum diuersarum gentium auditores ibi essent presentes unusquisque  secundum linguam suam ipsius unius sermonis qui ab apostolis fuerat pronuntiatus susceperat auditum et capiebat intellectum, his, dilectissimi, aliisque documentis, quibus innumerabiliter diuinorum eloquiorum coruscat auctoritas ad uenerationem pentecostes unanimiter incitemur, exsultantes in honore Spiritus sancti, per quem omnis catholica Ecclesia sanctificatur, omnis anima rationabilis imbuitur, qui inspirator fidei, doctor scientie, fons dilectionis, signaculum castitatis, et totius est causa uirtutis. Gaudeant fidelium mentes quod in toto mundo unus Deus Pater, et Filius et Spiritus sanctus omnium linguarum confessione laudatur. Illa significatio que in specie ignis apparuit, et opere perseuerat et munere; ipse enim Spiritus ueritatis  facit donum glorie sue luminis sui nitore fulgere, et in templo suo nec tenebrosum aliquid uult esse nec tepidum. De qua ope atque doctrina etiam ieiuniorum atque elemosynarum nobis est collata purgatio. Nam hanc uenerabilem diem sequitur saluberrime obseruantie consuetudo quam utilissimam sibi omnes sancti semper experti sunt, et ad quam sedulo celebrandam pastorali uos sollicitudine cohortamur, ut si quid macularum proximis diebus negligentia incauta contraxit, id et ieiunii censura castiget, et deuotio pietatis emendet per Dominum nostrum Iesum Christum, qui uiuit et regnat cum Patre et Spiritu sancto Deus in secula seculorum. Amen.



HOMILIA LuIII. IN EODEM FESTO. Lectio sancti Euangelii secundum Ioannem.


In illo tempore dixit iehsu discipulis suis: Si quis diligit me, sermonem meum seruabit, et Pater meus diliget eum, et ad eum ueniemus, et mansionem apud eum faciemus, etc.

Probatio dilectionis adhibitio est operis. Hinc in Epistola sua idem Ioannes dicit: qui dicit, diligo Deum et mandata eius non custodit, mendax est. uere enim diligimus Deum si mandata eius obseruamus et a nostris nos uoluptatibus ad mandata illius coarctamus. Et Pater meus diligit eum. Quia opera que Pater facit hec et similiter Filius facit, et qui diligit Filium diligit et Patrem, et qui diligitur  a Filio, diligitur a Patre, et ad eum ueniemus et mansionem apud eum faciemus. Qui enim uere Deum diligit nec tentationis tempore recedit ab amore Dei, ad hunc ueniunt Pater et Filius spiritali accessione et mansionem apud eum habent. Ille enim uere amat, cuius mentem delectatio praua ex consensu non superat. Nam tanto quisque a superno amore disiungitur, quanto inferius delectatur. Dilectio sanctos discernit a mundo, que fecit unanimes habitare in domo, in qua domo facit Pater et Filius mansionem, qui donant et ipsam dilectionem quibus donant in fine etiam suam manifestationem. De qua manifestatione discipulus interrogauit et audiuit, ad hanc manifestationem per dilectionem ueniendum esse.

Qui non diligit me, sermones meos non seruat. Hi  sunt qui Patrem et Spiritum sanctum nunquam uident, Filium autem, non ut beatificentur, sed ut iudicentur ad modicum uident nec ipsum in forma Dei ubi est cum Patre et Spiritu sancto pariter inuisibilis, sed in forma hominis ubi esse mundo uoluit patiendo contemptibilis, iudicando terribilis.

Et sermonem quem audistis non est meus, sed eius qui misit me, Patris. Quid est quod prius plurali numero sermones dixit, nunc autem singulari sermonem? fortassis predicationis ibi sermones monstrauit, hic uero se ipsum qui est uerbum Patris, et ideo dixit non suum quia a seipso non est, sed a Patre, sicut nec sua est imago sed Patris, nec suus filius sed Patris. Recte igitur auctor tribuit quidquid facit equalis a quo habet hoc ipsum, quod  illi est indifferenter equalis.

Hec locutus sum uobis apud uos manens. Illa mansio de qua superius dixit spiritalis est que solis sanctis datur: hec uero de qua nunc dicit corporalis est, de sua presentia corporali tantummodo dixit, quam utrique et iusti et impii uidere potuerunt. Illa in eternum beatificat liberatos, hec in tempore uisitat liberandos. Hec, inquit, locutus sum uobis apud uos manens, utique presentia corporali una cum illis uisibiliter loquebatur.

Paracletus autem Spiritus sanctus, quem mittet Pater in nomine meo, ille uos docebit, et suggeret uobis omnia quecunque dixero uobis. Multa dixit audientibus infidelibus que in eorum cordibus locum non inuenerunt, quia Spiritus sanctus intus  eos non docebat: multa dicit quotidie per sanctos predicatores que audientes interius non recipiunt, quia Spiritus sanctus non suggerit eis interius que audierunt exterius. De quo recte promittitur, ipse uos docebit omnia, qui nisi idem Spiritus cordi assistat audientis, otiosus est sermo doctoris. Nemo enim docenti homini tribuat quod ex ore docentis intelligit, quia nisi intus sit qui doceat doctoris lingua exterius in uacuum laborat. Aliter itaque predicantem Christum audierunt Iudei, aliter apostoli: illi ad iudicium, isti ad salutem. Quia hos Spiritus in animo docuit, quod foris audierunt in aure.

Pacem relinquo uobis, pacem meam do uobis. In pace relinquo uos, in pace inueniam uos. Hic relinquo,  illic do, sequentibus relinquo, peruenientibus do. Pacem suam reliquit nobis, ut nos inuicem diligamus; pacem suam dabit nobis, ubi nunquam inuicem dissentire possumus. Quid est quod dicit, pacem meam do uobis, et non dicit pacem meam relinquo uobis? fortassis quia aliter nunc aliter tunc pax erit. Hic bella cum uitiis habemus, ideo non addidit meam, illic uero in eterna pace eterna erit tranquillitas et concordia, et talis pax qualem ille habuit cum seipso, qui nullum habuit in se peccatum.

Non quomodo mundus dat, ego do uobis. Id est non quomodo in mundo homines sepe sibi in sua malitia concordant: sed quomodo qui sibi in sanctitate concordant et in Christi se caritate coniungunt.

 Non turbetur cor uestrum neque formidet. Audistis quia dixi uobis: uado et uenio ad uos. Hinc turbari et formidare poterat cor illorum quod ibat ab iis, quamuis uenturus esset ad eos, ne forsitan gregem lupus hoc interuallo inuaderet pastore absente. Sed a quibus homo abscedebat, Deus non relinquebat: et idem ipse Christus et homo et Deus. Ergo ibat per id quod homo erat, et manebat per id quod Deus erat. Igitur Deus qui nullo continetur loco, discedit ab eorum cordibus, qui eum relinquunt moribus non pedibus, et ueniet ad illos qui conuertuntur ad eum non facie sed fide, et accedunt ad eum non carne sed caritate.

Si diligeretis me, gauderetis utique, quia ego ad Patrem uado, quia Pater maior me est. Per quod  igitur Filius non est equalis Patri, per hoc erat iturus ad Patrem, in quo uenturus est uiuos iudicaturus et mortuos. Per illud uero, quod est equalis Patri, nunquam recessit a Patre, sed cum illo est ubique totus per diuinitatem quam nullus continet locus. Agnoscamus geminam substantiam Christi, diuinam scilicet, qua equalis est Patri, humanam qua maior est Pater. Utrumque autem simul non duo, sed unus est Christus, ne sit quaternitas sed trinitas Deus. Sicut enim unus est homo anima rationalis et caro; sic unus est Christus Deus et homo; ac per hoc Christus est Deus, anima rationalis et caro; Christum in his omnibus, Christum in singulis confitemur. Quis ergo est per quem factus est mundus? Christus iehsu, sed in forma Dei.  Quis est sub Pontio crucifixus? Christus iehsu, sed in forma serui. Item de singulis quibus homo constat. Quis non est derelictus in inferno? Christus iehsu, sed in anima sola. Quis resurrecturus triduo iacuit in sepulcro? Christus iehsu, sed in carne sola. Dicitur ergo in his singulis Christus; uerum hec omnia non duo uel tres, sed unus est Christus. Ideo ergo dixit: Si diligeretis me, gauderetis utique, quia uado ad Patrem, quomodo nature humane gratulandum est, eo, quod assumpta est a uerbo unigenito, ut immortalis constitueretur in celo. Hoc enim modo se iturum dixit ad Patrem. Non profecto ad illum ibat qui cum illo erat, sed hoc erat ire ad eum, et recipere a nobis mortale, atque immortale  facere quod mortale suscepit ex nobis, et ad dextram constituere Patris, per quod fuit in terra pro nobis. Deinde ipse Dominus iehsu subiunxit:

Et nunc dixi uobis priusquam fiat, ut cum factum fuerit, credatis. Illud utique dicit, quod factum fuerit, quod enim post mortem uisuri erant uiuentem, et ad Patrem ascendentem, quo uiso illud fuerant credituri, quod ipse Christus filius Dei iam potuit hoc facere cum dixisset, et predicare antequam faceret. Poterant enim dubitare si Filius Dei esset, cum eum uiderunt moriturum, sed cum uiderunt eum resurrexisse, credebant in quo antea dubitabant, et confirmata est fides in cordibus eorum quam illis predixerat, qui et ore promisit quod  facturus erat, et opere compleuit quod ante predixit. Deinde quod dicit:

Iam non multa loquar uobiscum, uenit enim princeps huius mundi. Quis nisi diabolus.

Et in me non habet quidquam. Nullum scilicet omnino peccatum. Hic enim ostendit diabolum principem esse peccatorum hominum non creaturarum Dei, et quotiescunque mundi figura in mala significatione ponitur, nichil ostendit nisi mundi istius amatores et non Dei. Absit enim ut credamus principem esse celi et terre, et creaturarum omnium que generaliter mundi appellantur. Totus itaque mundus seruit suo creatori, non deceptori, redemptori non interemptori, et regitur dispensatione diuina, non inimici uersutia subuertitur: preter  homines partis illius qui propria uoluntate non necessitate aliqua se subiiciunt diabolo. Unde et Apostolus ait: Non est nobis colluctatio aduersus carnem et sanguinem, id est, aduersus homines: sed aduersus potestates et rectores tenebrarum harum, id est, peccatorum, qui in tenebris manent iniquitatis: quos rectores, angelos esse desertores designat; sed sunt qui per gratiam Dei non propriis meritis inde eruuntur, de quibus ait Apostolus: Fuistis aliquando tenebre, nunc autem lux in Domino: Ut filii lucis ambulate: sed gratias Deo qui eruit nos, sicut idem dicit apostolus, de potestate tenebrarum et abstulit in regnum filii caritatis sue: in quo princeps mundi, hoc est tenebrarum harum, non habebat quidquam, quia neque cum peccato Deus uenerat, nec  eius carnem de peccati propagine uirgo pepererat et tanquam ei diceretur: cur ergo morieris si non habes peccatum cui debebatur mortis supplicium, continuo subiecit:

Sed ut cognoscat mundus quia diligo Patrem, et sicut mandatum dedit mihi Pater, sic facio. In expletione ergo mandatorum Dei manifestata est dilectio Christi, quam habuit erga Patrem suum, quoniam sicut ipse eum incarnatum saluatorem mundi esse constituit, sic ipse benefaciendo et mandata eius custodiendo, eripuit a morte oppressos a diabolo, qui uiuit et regnat cum Deo Patre in unitate sancti Spiritus Deus, per omnia secula seculorum. Amen.



HOMILIA LIX. FERIA II POST PENTECOSTEN Lectio Actuum apostolorum.


In diebus illis aperiens Petrus os suum dixit: uiri fratres et patres, nobis precepit Dominus predicare populo, et testificari quia ipse est qui constitutus est a Deo iudex uiuorum et mortuorum, etc.

Sanctus Petrus apostolus uolens ostendere Dominum nostrum Iesum Christum uerum iudicem esse uiuorum et mortuorum, sibi hoc et ceteris apostolis commendatum esse dicit ab ipso Domino ut predicarent populis uerbo et testificarentur dictis, atque exemplis sanctorum prophetarum, hoc dudum pronuntiatum esse. Remissionem uidelicet peccatorum accipere per nomen eius, omnes qui credunt  in eum: quia non est in alio aliquo salus, nisi in eo quem Deus Pater omnipotens misit in mundum ut saluaretur per ipsum omnis qui crederet in eum, accepta remissione peccatorum per nomen eius intinctione sacri baptismatis et sancti Spiritus confirmatione, et probatione bonorum operum que in fide recta ostendi debent. Unde consequenter legitur, quod cum Petrus gentibus predicasset uerbum Dei, continuo cecidisset Spiritus sanctus super omnes qui audiebant uerbum. Et obstupuerunt ex circumcisione fideles qui uenerant cum Petro, quia et in nationes Spiritus sancti gratia effusa est. Audiebant enim illos loquentes linguis et magnificantes Deum. Ne baptisma gentibus tradere dubitet, Spiritus sancti testimonio confirmatur, ipsas lauacri aquas quas  sanctificare solet, nouo ordine precurrentis; quod semel in testimonium fidei gentium, nunquam uero in Iudeis euenisse reperitur.

Et iussit eos in nomine Iesu Christi baptizari. Cum Ecclesie regula sit fideles in nomine sancte Trinitatis baptizari, queritur quomodo Lucas per totum huius libelli textum non aliter quam in no mine Iesu Christi baptismum dari testetur. Quod ita beatus Ambrosius soluit: quia per unitatem nominis impletum mysterium sit; quia siue Christum dicas, et Deum Patrem, a quo unctus est Filius, et ipsum qui unctus est Filium, et Spiritum sanctum quo unctus est designasti. Scriptum est enim Iesum a Nazareth, quomodo unxit eum Deus Spiritu sancto: siue Patrem dicas: et Filium eius et Spiritum  oris pariter indicasti. Si tamen id etiam corde comprehendas. Siue Spiritum dicas et Deum Patrem a quo procedit Spiritus, et Filium quia Filii quoque est Spiritus nuncupasti. Unde et rationi copuletur auctoritas: in Spiritu quoque recte baptizari posse Scriptura indicat dicente Domino, uos autem baptizabimini in Spiritu sancto, et Apostolus ait: Omnes enim in ipso corpore in unum Spiritum baptizati sumus. Aliter precipue congruit nos in nomine Domini nostri Iesu Christi baptizari, quia sicut Apostolus ait: Quicunque baptizati sumus in Christo Iesu, in morte ipsius baptizati sumus, consepulti enim sumus cum illo per baptismum in morte: ut quomodo resurrexit Christus a mortuis uer gloriam  Patris, ita et nos in nouitate uite ambulemus. Si enim complantati facti sumus similitudini mortis eius, simul et resurrectionis erimus, prestante ipso Redemptore nostro Iesu Christo, qui cum Patre et Spiritu sancto uiuit et regnat Deus, per omnia secula seculorum. Amen.



HOMILIA LX. ITEM FERIA II. Lectio sancti Euangelii secundum Ioannem.

In illo tempore dixit iehsu discipulis: Sic dilexit Dominus mundum, ut Filium suum unigenitum daret; ut omnis qui credit in eum non pereat, sed habeat uitam eternam, etc.

Notandum quod eadem de Filio Dei unigenito replicat, que de filio hominis in cruce exaltato promiserat  dicens: ut omnis qui credit in eum non pereat, sed habeat uitam eternam. Quia profecto idem redemptor et conditor noster Filius Dei ante secula existens, filius hominis factus est in fine seculorum, ut qui per diuinitatis sue potentiam nos creauerat ad perfruendum uite beatitudinem perennis, ipse per fragilitatem humanitatis nostre restauraret, ad recipiendam quam perdidimus uitam. Sequitur autem:

Non enim misit Deus Filium suum in mundum, ut iudicet mundum, sed ut saluetur mundus per ipsum. Ergo quantum in medico est, sanare uenit egrotum, se interimit qui precepta medici obseruare non uult: uenit saluator ad mundum: Quare Saluator dictus est mundi: nisi ut saluet mundum, non ut  iudicet mundum. Saluare non uis ab isto ipso: ex te iudicaberis, et quid dicam iudicaberis. uide quid ait:

Qui credit in eum non iudicabitur, qui autem non credit, quod dicturum sperabas, nisi, iudicatus est [iam, inquit, iudicatus est]. Nondum apparuit iudicium, sed iam factum est iudicium. Nouit enim Dominus qui sunt eius. Nouit qui permaneant ad flammam, nouit in arca sua triticum suum, nouit et paleam, nouit et segetem, nouit et zizania. Iudicatus est qui non credit. Quare iudicatus? quia non credidit in nomine unigeniti Filii Dei. Hoc est autem iudicium, quia lux uenit in mundum, et dilexerunt homines magis tenebras quam lucem; erant enim mala opera eorum. Fratres mei quorum bona opera inuenit  Dominus? nullorum. Omnia enim mala opera inuenit. Quomodo ergo quidam fecerunt ueritatem, et uenerunt ad lucem? Hoc enim sequitur:

Qui autem facit ueritatem, uenit ad lucem, ut manifestentur opera eius, quia in Deo sunt facta. Quomodo ergo quidam bonum opus fecerunt ut uenirent ad lucem, id est, ad Christum: et quomodo quidam dilexerunt tenebras, si omnes peccatores inuenit, et omnes a peccato sanat, et serpens ille, in quo figurata est mors Domini, eos sanat, qui morsi fuerunt, et propter morsus serpentis erectus est serpens, id est, mors Domini propter mortales homines, quos inuenit iniustos. Quomodo intelligitur: hoc est iudicium;  quoniam lux uenit in mundum et dilexerunt homines magis tenebras quam lucem, erant enim mala opera eorum: quid est enim, hoc, quorum enim erant bona opera? nonne uenisti, ut iustifices impios? Sed dilexerunt, inquit, tenebras magis quam lucem, ibi posuit uim: multi enim dilexerunt magis peccata sua, quia qui confitetur peccata sua et accusat peccata sua, iam cum Deo facit. Accusat Dominus peccata tua, si et tua accuses coniungeris Deo, quasi duo essent, homo et peccator. Quod audis homo Deus fecit. Quod audis peccator, ipse homo fecit: dele quod fecisti, ut Deus saluet quod fecit, oportet ut oderis in te opus tuum et ames in te opus Dei, cum autem ceperit tibi displicere quod fecisti, inde incipiunt bona opera tua, quia accusas  mala opera tua, initium bonorum operum, confessio est operum malorum. Facis ueritatem, et uenis ad lucem, Quid est facis ueritatem, non te palpas, non tibi blandiris, non tibi adularis, non dicis iustus sum, cum sis iniquus et incipis facere ueritatem, uenis autem ad lucem ut manifestentur opera tua quia in Deo facta sunt, quia et hoc ipsum, quod tibi displicuit peccatum tuum, non tibi displiceret nisi Deus tibi luceret et eius ueritas tibi ostenderet, Sed qui etiam admonitus diligit peccata sua, odit admonentem lucem et fugit eam, ut non arguantur opera eius mala que diligit. Qui autem facit ueritatem accusat in se mala sua, non sibi parcit, non sibi ignoscit, ut Deus ignoscat, qui quod uult ut Deus agnoscat ipse ignoscit, et uenit ad lucem, cui  gratias agit, eo quod ille qui dum se occidisse ostenderet dicit Domino, auerte faciem tuam a peccatis meis. Et qua fronte dicit, nisi iterum dicat, quoniam facinus meum ego agnosco et peccatum meum contra me est semper. Sit ante te quod non uis esse ante Deum, si autem post te feceris peccatum tuum, retorquet tibi illud Deus ante oculos tuos, et tunc retorquet, quando iam penitentie fructus nullus erit: currite ne tenebre uos comprehendant, quicunque enim in presenti uita in seruitio Dei bene laborat in futuro requiem et gloriam percipiet sempiternam. Prestante Domino nostro Iesu Christo, qui cum Patre et Spiritu sancto, uiuit et regnat Deus, per omnia secula seculorum. Amen.



HOMILIA LXI. FERIA III, AD SANCTAM ANASTASIAM. Lectio Actuum apostolorum.


In diebus illis, cum audissent apostoli qui erant Hierosolymis quia recepit Samaria uerbum Dei, miserunt ad eos Petrum et Ioannem, etc.

Post martyrium Stephani, ut liber Actuum apostolorum narrat, facta est persecutio magna in Ecclesia, que erat Hierosolymis, et omnes dispersi sunt per regiones Iudee et Samarie preter apostolos. Philippus uero, descendens in ciuitatem Samarie, predicabat illis Christum. Intendebant autem turbe his que a Philippo dicebantur unanimiter, audientes et uidentes signa que faciebat. Multi enim  eorum qui habebant spiritus immundos, clamantes uoce magna exibant. Multi autem paralytici et claudi curati sunt. Factum est ergo magnum gaudium in illa ciuitate. Cum autem audissent apostoli qui erant Hierosolymis, quia recepit Samaria uerbum Dei, miserunt ad eos Petrum et Ioannem. Qui cum uenissent, orauerunt pro ipsis ut acciperent Spiritum sanctum: nondum enim in quemquam illorum superuenerat, sed baptizati tantum erant in nomine Domini Iesu. Tunc imponebant manus super illos et accipiebant Spiritum sanctum. Societas Petri et Ioannis in predicatione Euangelii significat castitatem recte fidei, quam predicatores sancti in uerbo doctrine et dono Spiritus sancti docent semper fieri debere. Quod pulchre arator uersibus exponit dicens: Sepe  sibi socium Petrus facit esse Ioannem, Ecclesie quia uirgo placet. Notandum autem quod Philippus, qui Samarie Euangelizabat, unus de septem fuerit. Si enim apostolus esset, ipse utique manum imponere potuisset, ut acciperent Spiritum sanctum. Hoc enim solis pontificibus debetur, nam presbyteris siue extra episcopum, seu presente episcopo, cum baptizant, chrismate baptizatos ungere licet, sed quod ab episcopo fuerit consecratum, non tamen frontem ex eodem oleo signare, quod solis episcopis debetur, cum tradunt Spiritum paracletum baptizatis: unamquamque enim persone decet ut ritum ordinis sui et mensuram gradus seruet, quia non est Deus dissensionis sed pacis, et Spiritus sanctus discipline effugiet fictum, atque in maleuolam animam  non introibit sapientia. Unde Saluator discipulis suis precepit, dicens: qui uult inter uos maior fieri, fiat sicut minor, quia omnis qui se exaltauerit humiliabitur, et qui se humiliauerit exaltabitur. Studeat unusquisque ut humilitatem habeat in animo et bona opera ostendat in exemplo: sicque ipse non solum coram Deo, sed etiam coram hominibus habebit laudem et gratiam inueniet in conspectu Domini nostri Iesu Christi, qui cum Patre et Spiritu sancto, uiuit et regnat Deus, per omnia secula seculorum. Amen.



HOMILIA LXII. ITEM FERIA III. Lectio sancti Euangelii secundum Ioannem.

In illo tempore dixit iehsu discipulis suis: Amen,  amen dico uobis: qui non intrat per ostium in ouile ouium, sed ascendit aliunde, ille fur est et latro, etc.

Hoc prouerbium dicit eis iehsu, illi autem non cognouerunt quid loqueretur eis: propter Phariseorum qui se uidere iactabant cum ceci essent uenenatam et superbam et insanabilem arrogantiam Dominus iehsu ista contexuit, que in hac parabola leguntur, quam ipse illis non intelligentibus exponere dignatus est, in qua nos salubriter si aduertamus admonuit non gloriari in sapientia humana, non in morum dignitate, si humilitas fidei Catholice in Christum desit: multi enim sunt pagani, qui secundum quamdam uite huius consuetudinem  dicuntur boni homines, innocentes, et quasi obseruantes ea que in lege precepta sunt, deferentes honorem parentibus suis, non mechantes, non homicidium perpetrantes, non furtum facientes, non falsum aduersus quemquam testimonium perhibentes, et cetera que in lege mandata ueluti obseruant: et Christiani non sunt: et plerumque se iactant, quomodo isti Pharisei, dicentes: Nunquid et nos ceci sumus: sed hec omnia inaniter faciunt: quia non intrant per ostium sed aliunde tumido fastu quasi per seipsos ascendere querunt. Quapropter Dominus similitudinem proposuit de grege suo et de ostio qua intratur ad ouile, quid enim prodest uana iactantium de bene uiuendo inflatio? dum ad finem perpetualiter bene uiuendi uita eorum  non perueniat? At hoc enim debet unicuique prodesse bene uiuere, ut detur illi semper bene uiuere. Nam si cui non datur semper bene uiuere, quid prodest ei bene uiuere ad tempus? Igitur nec bene uiuere dicendi sunt, qui finem bene uiuendi uel cecitate nesciunt, uel inflatione contemnunt. Non est autem cuiquam spes uera et certa semper uiuendi, nisi agnoscat uitam, que est Christus, et per ianuam intret in ouile. Sunt enim quidam homines qui in suis gloriantur moribus, et alios post se trahere querunt, non de Christi preceptis instruentes suos sectatores, sed suis exemplis uiuere eos suadentes. De quibus alio loco ipsa ueritas ait: docentes doctrinas hominum, et mandata Dei contemnentes, qui per aliam portam ascendere  querunt rapere et occidere non ut pastor saluare atque conseruare. De talibus hic dictum est, qui ascendit aliunde, ille fur est et latro. Non solum uero tales inueniuntur doctores inter eos, qui sine nomine Christi sunt; sicut multi philosophorum, qui suam sapientiam buccis crepantibus uentilabant et uitam beatam suis sectatoribus promiserunt. uerum etiam plurimi qui Christiano nomine censentur et illuminatos a Christo se esse iactitant? fingentes sibi noua quoque nomina de Christo, et fidei Catholice contraria: sicut innumerabiles heretici faciebant, estimantes se falso nomine per ianuam, que Christus est, intrare. Sabellius dicit: Qui Filius est, ipse est Pater, sed Filius non est Pater; non intrat per ostium qui Filium dicit Patrem.  Arius dicit: Aliud est Pater aliud est Filius. Recte diceret si diceret: alius? non aliud. Quando enim dicit aliud, ei contradicit a quo audit: Ego et Pater unum sumus: nec ipse ergo intrat per ostium. Predicat enim Christum, qualem sibi fingit, non qualem ueritas habet. Fotinus dicit: Christus homo est tantum, non Deus: nec ipse intrat per ostium, quia Christus et homo et Deus est. Hinc enim noua heresis, que in nostris orta est, consentire uidetur, affirmando et predicando, Christus sicut quilibet sanctorum nuncupatiuus Deus est et non uerus. Quid opus est multa percurrere et multa uana heresium denumerare. Hoc tenete, in ouile Christi Ecclesiam catholicam esse credite. Quicunque uult  intrare in ouile, per ostium intret, id est, per Christum, et Christum uerum Deum, et uerum Filium Dei predicet, et non solum Christum predicet, sed et Christi gloriam querat, non suam: nam multi querendo gloriam suam, oues Christi sparserunt potius quam congregauerunt. Humilis est enim ianua Christus Dominus Deus noster, qui intrat per hanc ianuam, oportet ut humiliet se, ut sano capite possit intrare. Hi sunt qui uocem ueri pastoris audiunt, hi sunt quos proprias oues nominatim uerus pastor uocat, de his dictum est, gaudete et exsultate, quoniam nomina uestra sunt scripta in celis. Hinc enim eas nominatim uocat, et quis alius eas emittit? nisi qui eorum peccata dimittit, ut eum sequi duris liberate uinculis possint. Et quis eas precessit, quo  eum sequantur? nisi qui resurgens a mortuis iam non moritur et mors illi ultra non dominabitur. Has uero educit, a fide ad speciem, et ante istas uadit, quia prior omnium ascendit in celum, et que sunt oues sue illum sequuntur, quia sciunt uocem doctrine eius. Alienos uero ductores non sequentur, sed fugient ab eis, quia non nouerunt uocem, id est, doctrinam alienorum; sed loquente Domino Iesu non intellexerunt, qui audierunt, incrassatum enim habuerunt cor, et grauiter audierunt. Nominat ostium, nominat ouile, nominat oues, commendat hec omnia, sed nondum exponit. Audiamus exponentem qui audiuimus proponentem:

Iterum iehsu dicit eis: Amen, amen dico uobis, quia ego sum ostium ouium. Ecce ipsum ostium quod  clausum posuerat aperuit, ipse est ostium, agnouimus, intremus, ut nos intrasse gaudeamus.

Omnes quotquot uenerunt, fures sunt et latrones. Quid est hoc, Domine? omnes quotquot uenerunt, quid enim tu non uenisti? sed intellige omnes quotquot uenerunt, dixit utique omnes preter me. Recolamus ergo ante aduentum ipsius, uenerunt prophete, nunquid fures fuerunt et latrones? Absit; non preter illum uenerunt, uenturus precones mittebat, sed eorum corda quos miserat possidebat, cum illo ergo uenerunt qui cum uerbo Dei uenerunt: Ego sum, inquit, uia, ueritas, uita. Ipse est ueritas, cum illo uenerunt, qui ueraces fuerunt et ueritatem predicauerunt, quotquot autem preter illum uenerunt fures sunt et latrones; per se uenerunt, quia per eum  missi non fuerunt, non sane doctrine inherentes, de quibus dictum, fures sunt et latrones, id est, ad furandum et occidendum uenerunt. Sed non audierunt eos oues, que uere sunt oues, non sub pelle ouina, lupinum cor abscondentes; igitur qui ante aduentum Christi predicauerunt, eodem Spiritu predicauerunt quo apostoli et sancti doctores post aduentum Christi ueritatis uiam mundo ostenderunt; quotquot autem illo tempore crediderunt uel Abraham, uel Isaac, uel Iacob, uel Moyse, uel aliis patriarchis, aliisque prophetis Christum pronuntiantibus, oues erant et Christum audierunt, non alienam uocem sed ipsius Christi audierunt. Nam iudex clamat in precone, dum preco iudicem annuntiat  uenturum. Alii sunt ergo quos non audierunt oues in quibus non erat uox Christi; errantes, falsa dicentes, inania garrientes, uana fingentes, miseros seducentes, sicut pseudoprophete, sicut scribe et pharisei temporibus ipsius Domini. Hi sunt qui uenerunt per se, et non sunt a iudice missi. His uero cum doctrinis suis procul expulsis uideamus quo nos pastor bonus uocat. Dicit enim:

Ego sum ostium. Per me si quis introierit, saluabitur: et ingredietur, et egredietur, et pascua inueniet. Ex hoc euidenter ostendit non solum pastores, sed etiam oues intrare per ostium; sed quid est, ingredietur et egredietur, et pascua inueniet. Ingredi quippe in Ecclesiam per ostium Christum ualde bonum est, exire autem de Ecclesia, sicut ait ipse  Ioannes Euangelista in Epistola sua, ex nobis exierunt, sed non erant ex nobis. Ego ueni ut uitam habeant, et abundantius habeant. uidetur enim dixisse, ut uitam eternam habeant ingredientes. Non autem potest quisque per ostium, id est, per Christum egredi ad eternam uitam, que erit in sapiente, nisi per ipsum ostium, hoc est, per eumdem Christum Ecclesiam eius quod est ouile eius, intrauerit ad uitam temporalem, que est in fide. Ideo ait: ego ueni ut uitam habeant: hoc est, fidem, que per dilectionem operatur: per quam fidem in ouile ingrediuntur ut uiuant? quia iustus ex fide uiuit; et abundantius habeant, qui perseuerando usque in finem saluus erit. Per illud ostium, id est, per fidem Christi egrediuntur quando ueri fideles moriuntur,  et abundantius habebunt uitam ueniendo, quo pastor ille precessit, ubi nunquam deinde moriantur, sed cum ipso pastore uiuant in eterna beatitudine et regnent per omnia secula seculorum.



HOMILIA LXIII. FERIA Iu. Lectio Actuum apostolorum.

In diebus illis, stans Petrus cum undecim, leuauit uocem suam et locutus est eis: uiri Iudei, et qui habitatis Hierusalem uniuersi, hoc uobis notum sit, et auribus percipite uerba mea, etc.

Postquam per Spiritus sancti gratiam, que in die Pentecostes effusa est super centum uiginti credentes qui fuerunt in cenaculo Sion positi, et loquebantur  uariis linguis, mirati sunt isti qui affuerunt, stupentes admiraculum tam laudabile. Alii quidam in hoc laudabant Deum, alii uero ebrietati deputabant diuersam locutionem, non rite intelligentes, quod factum fuerat; unde Petrus apostolus, sicut modo lectum est, leuauit uocem suam et locutus est eis: manifestans laudabile Dei donum. Non solum ergo, inquiunt, qui natura sunt Iudei ex diuerso orbe conuenerunt? uerum et qui in preputio nati eorum adhesere ritui. Alii autem irridentes dicebant, quia musto pleni sunt isti; irridentes licet mystice tamen uera testantur; quia non uino ueteri quod in nuptiis Ecclesie deficit, sed musto sunt gratie spiritalis impleti, iam enim uinum nouum in utres nouos uenerat, cum  apostoli non in uetustate littere, sed in nouitate spiritus, Dei magnalia resonarent.

Non enim, sicut uos estimatis, hi ebrit sunt, cum sit hora diei tertia. Spiritus sanctus gloriam indiuidue Trinitatis mundo predicaturus, tertia conuenienter hora descendit, et quia supra dicitur. Erant in oratione perseuerantes, recte spiritum sanctum orationis hora percipiunt, ut ostendatur legentibus, quia spiritus sancti gratia non facile percipitur, nisi gratia a carnalibus supernorum intentione leuetur: tria enim tempora quibus Daniel in die flectere genua sua et adorare legitur, tertia, sexta, nona, hora ab Ecclesia intelligitur? Quia et Dominus tertia hora spiritum sanctum mittens, sexta ipse crucem ascendens, nona animam ponens, easdem nobis horas ceteris  excellentius est intimare et sanctificare dignatus. Effundam de spiritu meo super omnem carnem, uerbum effusionis ostendit muneris largitatem, quia non ut olim prophetis et sacerdotibus tantum, sed omnibus passim in utroque sexu conditionis et personis Spiritus sancti esset gratia condonanda, que sit enim omnis caro Propheta consequenter exponit: Et prophetabunt, inquiens, filii uestri et filie uestre, et cetera. Et dabo prodigia in celo sursum et signa in terra deorsum: prodigia in celo cum Domino nascente nouum sidus apparuit? Illo crucem ascendente, sol obscuratus et ipsum celum est tenebris obductum. Signa in terra, quia Domino spiritum emittente contremuit, monumenta aperuit, saxa fissit, et multa que dormierunt, sanctorum corpora rediua protulit.  Sanguinem et ignem et uaporem fumi. Sanguinem Dominici lateris. Ignem Spiritus sancti, uaporem compunctionis et fletuum. Quia sicut ab igne sumus, ita ab ardore Spiritus sancti ignis amoris nascitur. Nam et sanguinem de mortua carne uiuaci riuo profluere, quia contra naturam est nostrorum corporum, signi loco factum credere restat: cuius uidelicet, nisi nostre salutis ac uite que de illius utique morte nascitur? Potest etiam in igne fidelium illuminatio, in uapore uero fumi Iudeorum, qui nolunt credere, cecitas intelligi: unde et legem daturus Dominus in igne fumoque descendit, quia et humiles per claritatem sue ostensionis illuminat, et superborum oculos per caliginem erroris obscurat. Sol conuertetur in tenebras, et luna in sanguinem. Hoc in Domini passione  partim factum, partim ante diem Domini magnum, id est, iudicii futurum creditur. Tunc enim sol obtenebratus est. Sed luna in sanguinem uersa palam hominibus apparere non potuit? que tunc ut pote in Pascha Xu existens interdum fuerat mortalium uisibus obiectu telluris occulta. Et erit, omnis quicunque inuocauerit nomen Domini, saluus erit: hoc est, quod alibi Petrus ait, quia non est personarum acceptor Deus, sed in omni gente, qui timet Deum, et operatur iustitiam, acceptus est illi. Beatus ille, qui in recta fide et bonis operibus studet in presenti uita dies suos finire, quia pro omni labore suo merebitur Domino retribuente in futura uita cum sanctis angelis plenam mercedem et gloriam percipere sempiternam  ipso prestante Domino nostro Iesu Christo, qui cum Patre et spiritu sancto uiuit et regnat Deus per omnia secula seculorum. Amen.



HOMILIA LXIu ITEM FERIA Iu. Lectio sancti Euangelii secundum Ioannem.

In illo tempore dixit iehsu discipulis suis: Nemo potest uenire ad me nisi Pater, qui misit me, traxerit eum; et ego resuscitabo eum in nouissima die, etc.

Dum dixit, nemo potest uenire ad me, nisi Pater, qui misit me, attraxerit eum, continuo subiunxit, et ego suscitabo eum in nouissima die: credat quod sperauit. uidebit quod quod adhuc non uidendo credidit; manducabit quod non esuriit; satiabitur eo quod sitit. Ubi? In resurrectione mortuorum, quia ego resuscitabo  eum in nouissima die.

Scriptum est enim in Prophetis: Et erunt omnes docibiles Dei. Quare hoc dixit? O Iudei, Pater uos non docuit quomodo me potestis cognoscere; omnes regni illius homines docibiles Dei erunt, non ab hominibus audient: et si ab hominibus audiuit, tamen quod intelligunt intus datur, intus coruscat, intus reuelatur. Homines foras uerbum seminare possunt, sed in uanum laborant, nisi intus Deus docens aperiat sensus. Ille est Deo docibilis, quem Dominus intus ueritatis instruit agnitione et amore.

Omnis qui audiuit a Patre, et didicit, uenit ad me. Quomodo trahit Pater? docendo delectat; non necessitate credidit sed uoluntate: Filius dicebat, Pater docebat, homo qui uidebatur loquebatur, sed ut Deus  in corde audientis interius docebat: ideo subiunxit:

Non quia Patrem uidit quisquam, nisi is qui est a Deo, hic uidit Patrem: nolite putare Patrem esse uisibilem uobis: nemo uidit Patrem, nisi is qui est a Deo, hic uidit Patrem. Ego sum a Patre, et ideo Patrem uideo; quid est autem uos trahi a Patre nisi discere a Patre: quid est discere a Patre? nisi audire Patrem, nisi audire uerbum Patris? id est, me. Ne forte ergo cum dico uobis omnis qui audit a Patre et didicit, dicatur apud uos, sed nunquam uidimus Patrem? quomodo autem discere potuimus a Patre? a meipso audite, non quia Patrem uidit quisquam, sed qui est a Deo, hic uidit Patrem, ego noui Patrem, ab illo sumus, sed quomodo uerbum ab illo cuius est uerbum non quod sonat  et transit, sed quod manet cum dicente et trahit audientem.

Amen, amen dico uobis: qui credit in me habet uitam eternam. Reuelare se noluit quid esset, nam compendio dicere potuit, qui credit in me habet me: ipse enim Christus uerus Deus, et uita eterna: qui credit ergo in me it ad me, et qui it ad me, habet me. Quid est autem habere me? habere uitam eternam. Mortem assumpsit uita eterna, mori uoluit: sed de tuo, o homo, non de suo; accepit a te ubi moreretur pro te. Assumpsit ergo uita mortem, ut uita occideret mortem. Nam qui credit, inquit, habet uitam eternam, non quod patet sed quod latet: uita enim eterna uerbum in principio erat apud Deum, et Deus  erat uerbum, et erat lux uita hominum-mori uenit, sed tertia die resurrexit.

Ego sum, inquit, panis uite, et unde superbiebant.

Patres, inquit, uestri manducauerunt manna et mortui sunt. Quare manducauerunt et mortui sunt: quia quod uidebant crebebant, quod non uidebant non intelligebant. Ideo patres uestri, quia similes estis illorum, manducauerunt, Moyses et Aaron et ceteri sancti qui fuerunt in populo, manna, et non sunt mortui: qui spiritaliter uisibilem cibum intellexerunt, spiritaliter esurierunt. Alii uero manducauerunt et permanserunt in infidelitate, sicut Iudei audierunt loquentem Christum, sed non spiritaliter uerba eius intellexerunt. Ideo dixit eis: Patres uestri  manducauerunt manna in deserto et mortui sunt; qua morte: nisi infidelitatis. Nam communi morte mortui sunt et sancti qui fuerunt inter eos: ideo signauit Dominus his uerbis mortem spiritalem, non carnalem: patres ergo istorum, id est mali patres malorum, infideles patres infidelium, murmuratores patres murmuratorum. Nam de nulla re magis Deum offendisse ille populus dictus est, quam contra Deum murmurando: ideo et Dominus uolens ostendere talium filios hinc ad eos cepit, Quid murmuratis in inuicem, murmuratores filii murmuratorum: patres uestri manna manducauerunt, et mortui sunt. Non quia malum erat manna, sed quia male manducauerunt.

Hic est panis qui de celo descendit. Hunc panem  significauit manna, hunc panem significat altare Dei. Sacramenta illa fuerunt in signis diuersa, in re que significatur paria sunt: Apostolum audi: Nolo enim uos, inquit, ignorare, fratres, quia patres nostri omnes sub nube fuerunt, et omnes per mare transierunt, et omnes in Moyse baptizati sunt in nube et in mari, et omnes escam spiritalem manducauerunt: spiritalem utique non corporalem. Alteram quia illi manna, nos aliud. Spiritalem uero, quam nos: sed patres nostri non patres illorum, quibus nos similes sumus non quibus illi similes fuerunt. Hic est ergo panis de celo descendens, ut si quis ex ipso manducauerit non moriatur. Sed quod pertinet ad uirtutem Sacramenti, nunquid pertinet ad uisibile Sacramentum: qui manducat  intus, non foris, qui manducat in corde, non qui premittente:

Ego sum panis uiuus, qui de celo descendi: ideo uiuus, quia de celo descendit et manna, sed manna umbra erat, iste ueritas est.

Si quis manducauerit ex hoc pane, uiuet in eternum; et panis quem ego dabo caro mea est pro mundi uita. Hoc quando caperet caro, quod dixit, panem, carnem, uocatur caro quod non capit caro: et ideo magis non capit caro quia uocatur caro: hoc enim exhorruerunt, hoc assimulatum esse dixerunt, hoc non posse fieri putauerunt. Caro mea, inquit, est pro mundi uita. Nouerunt fideles corpus Christi, si corpus Christi esse non negligunt, fiunt corpus Christi si uolunt uiuere de spiritu Christi; de spiritu  Christi non uiuit, nisi corpus Christi; quisquis uiuere uult, credat in Christum: manducet spiritaliter spiritalem cibum, incorporetur corpore Christi et non sit putridum membrum quod resecari mereatur. Sit pulchrum, sit sanum, sit aptum capiti suo Christo uidelicet Domino nostro, qui cum Patre et Spiritu sancto uiuit et regnat Deus per omnia secula seculorum. Amen.



HOMILIA LXu. FERIA u. Lectio Actuum apostolorum.

In diebus illis, Philippus, descendens in ciuitatem Samarie, predicabat illis Christum, etc.

Post passionem Stephani protomartyris, ut liber Actuum apostolorum testatur, facta est persecutio  magna in Ecclesia que erat Hierosolymis et omnes dispersi sunt per regiones Iudee et Samarie preter apostolos: unde et Philippus unus de septem Diaconibus ut presens lectio commemorat, descendens in ciuitatem Samarie predicabat illis Christum.

Intendebant autem turbe his que a Philippo dicebantur. Unanimiter audientes uerbum Dei, et uidentes signa que faciebat. Beneficiis gratie celestis prouocati sunt ad perficiendam fidem Domini.

Multi enim qui habebant spiritus immundos, clamantes uoce magna exibant; multi autem paralytici et claudi curati sunt. Iuxta illud sancti Euangelii narrat historia, quod conuocatis iehsu duodecim discipulis dederit illis uirtutem et potestatem super omnia demonia, ut et languores curarent, et misit illos predicare  regnum Dei et sanare infirmos. Illi autem egressi circuibant castella euangelizantes et curantes ubique. Quod etiam liber Actuum apostolorum manifeste narrat completum, cum uirtute magna Apostoli testimonium reddebant resurrectionis Iesu Christi Domini nostri, et gratia magna erat in omnibus illis. Unde etiam legitur hic quod de miraculis, que fecit Philippus in Samaria, magnum esset gaudium in illa ciuitate, quoniam hi qui uere crediderunt in Christum anima et corpore sanati sunt: illi uero qui per simulationem se finxerunt credere, et perfido corde magis diabolo quam Christo seruire elegerant, nequitie sue iustam retributionem perceperunt. Unde hic consequenter legitur quod Simon qui ante fuerat  in ciuitate magus, seducens gentem Samarie, dicens se esse aliquem magnum, licet baptizatus a Philippo fuisset, tamen simulationis sue et hypocrisis uindictam non euasit. Deuictus ergo beati Philippi uerbis et uirtute ueraciter se credere quoadusque baptisma susciperet simulauit. Ut quomodo laudis erat auidissimus, ita ut Christum se credi uellet, sicut historie narrant, artes ab eo quibus miracula faceret edisceret, quod iam successores eius fecissedocentur, qui auctoris sui malignis artibus instituti, Ecclesiam fraude qualibet ingressi baptisma furari consueuerunt. Cum autem per Petrum et Ioannem qui missi fuerunt in Samariam imponere credentibus manus ut acciperent Spiritum sanctum, multi credentium donum Spiritus sancti se percepisse manifestis indiciis ostendebant.  uidens hoc miraculum Simon: quia per impositionem manus Apostolorum daretur Spiritus sanctus: obtulit eis pecuniam dicens: Date mihi hanc potestatem ut cuicunque imposuero manus, accipiat Spiritum sanctum. Petrus autem dixit ad eum: Pecunia tua tecum sit in perditionem: quoniam donum Dei existimasti pecunia possideri. Non est tibi pars neque sors in sermone isto. Cor enim tuum non est rectum coram Deo; penitentiam itaque age ab hac nequitia tua, et roga Deum si forte remittatur tibi hec cogitatio cordis tui, in felle enim amaritudinis et obligatione iniquitatis uideo te esse. At ille licet se penitere uelle finxisset, tamen qui in malitia cepta usque in finem perseuerauit, iniquitatis sue condignam mercedem celesti uindicta recepit. Ideo enim Spiritus sanctus in columbe  specie super baptizatum Saluatorem descendit ut eos qui se accipere uelint, simplices esse doceret, nam qui fel amaritudinis in corde reseruat quamlibet baptizatus uideatur: non est iniquitatis sue uinculis absolutus, sed si ad punctum hora baptizandi purgatus: mox acriori est demone septempliciter oppressus. Frustra ergo gratiam spiritus emere tentat, qui se mente coruina non curauit exuere. Quapropter ualde necesse est unicuique Christiano ut iuxta Pauli doctrinam, corde credat ad iustitiam, ore autem confiteatur ad salutem. Ipsam fidem festinet bonis operibus adornare et in hoc usque in finem uite perseuerare, quatenus per gratiam Saluatoris mereatur gaudium celeste simul cum sanctis angelis in eterna beatitudine possidere, prestante Domino  nostro Iesu Christo qui cum Patre et Spiritu sancto uiuit et regnat Deus per omnia secula seculorum.



HOMILIA LXuI. ITEM FERIA u. Lectio sancti Euangelii secundum Lucam.

In illo tempore, conuocatis iehsu duodecim discipulis, dedit illis uirtutem et potestatem super omnia demonia, ut et languores curarent. Et misit illos predicare regnum Dei et sanare infirmos. Et ait ad illos: Nihil tuleritis in uia, neque uirgam, neque peram, neque panem, neque pecuniam, neque duas tunicas habeatis. Et in quamcunque domum intraueritis, ibi manete, et inde ne exeatis. Et quicunque non receperint uos, exeuntes de ciuitate illa, etiam puluerem  pedum uestrorum excutite in testimonium super illos, etc.

Concessa primum potestate signorum misit predicare regnum Dei ut promissorum magnitudini attestaretur etiam magnitudo factorum, fidemque uerbis daret uirtus ostensa, et noua facerent, qui noua predicarent: unde nunc quoque cum fidelium numerositas excreuit intra sanctam Ecclesiam: multi sunt qui uitam uirtutum tenent: et signa uirtutum non habent: quia frustra miraculum foris ostenditur: si deest quod intus operetur. Nam iuxta magistri gentium uocem lingue in signum sunt, non fidelibus sed infidelibus.

Et ait ad illos: Nihil tuleritis in uia, neque uirgam,  neque peram, neque panem, neque pecuniam, neque duas tunicas habeatis. Solet queri quomodo Mattheus et Lucas commemorauerint dixisse Dominum discipulis ne uirgam ferrent, cum dicat Marcus, et precepit eis, ne quid tollerent in uia nisi uirgam tantum, quod ita soluitur: ut intelligamus sub alia significatione dictam uirgam, que secundum Marcum ferenda est, et sub alia illam que secundum Mattheum et Lucam non est ferenda: sicut sub alia significatione intelligitur tentatio de qua dictum est: Tentat uos Dominus Deus noster: ut sciat si diligatis eum: illa seductionis est, hec probationis. Utrumque ergo accipiendum est a Domino apostolis dictum: ut et nec uirgam ferrent, et ut non nisi uirgam ferrent: cum enim secundum Mattheum diceret eis: Nolite  possidere aurum neque argentum, et cetera, continuo subiecit: dignus est operarius cibo suo: unde satis ostendit cur eos possidere hec, ac ferre noluerit, non quo necessaria non sint sustentationi huius uite, sed quia sic eos mittebat: ut eis hec deberi monstraret ab illis quibus Euangelium credentibus annuntiarent. Claret autem hec non ita precepisse Dominum tanquam Euangeliste uiuere aliunde non debeant, quam eis prebentibus, quibus annuntiant Euangelium: alioquin contra hoc preceptum fecit Apostolus, qui uictum de manuum suarum laboribus exquirebat, ne cuiquam grauis esset; sed potestatem dedisse in qua scirent sibi ista deberi. Cum autem a Domino aliquid imperatur nisi fiat, inobedientie culpa est. Cum autem potestas datur, licet cuique  non uti, et tanquam de suo iure cedere. Hoc ergo ordinans Dominus, qui eum ordinasse dicit Apostolus, his qui Euangelium annuntiant de Euangelio uiuere, illa apostolis loquebatur: ut securi non possiderent, neque portarent huic uite necessaria nec magna nec minima, ideo posuit, nec uirgam, ostendens a fidelibus suis omnia deberi ministris suis nulla superflua requirentibus, ac per hoc addendo: dignus est enim operarius cibo suo, prorsus aperuit, et illustrauit unde hec omnia loqueretur. Hanc ergo potestatem uirge nomine significauit, cum dixit, nequid tollerent in uia nisi uirgam tantum, ut intelligatur quia potestate a Domino accepta, que uirge nomine significata est, etiam que non portantur non deerunt. Hoc et de duabus tunicis intelligendum est,  ne quisquam eorum preter eam quam esset indutus, aliam portandam putaret sollicitus: ne opus esset, cum ex illa potestate possit accipere. Quod uero secundum Marcum non portari uel haberi duas tunicas: sed expressius indui prohibet dicens, et ne induerentur duabus tunicis, quid eos monet nisi non dupliciter, sed simpliciter ambulare? Aliter in duabus tunicis uidetur mihi duplex ostendere uestimentum; non quo in locis Scythie et Galatie frigidis regionibus una quis tunica debeat esse contentus, sed quod in tunica uestimentum intelligamus: non alio uestra aliud nobis futurorum timore seruemus. Et in quamcunque domum intraueritis, ibi manete et inde ne exeatis, dat constantie generale mandatum,  ut hospitalis necessitudinis iura custodiant, alienum a predicatore regni celestis astruens cursitare per domos et inuiolabilis hospitii iura multare. Nec otiose secundum Mattheum domus quam ingrediantur apostoli eligenda decernitur, ut mutandi hospitii necessitudinisque uiolande causa non suppetat. Et quicunque non receperint, uos exeuntes de ciuitate illa, etiam puluerem pedum uestrorum excutite in testimonium supra illos. Puluis excutitur de pedibus suis in testimonium laboris sui: quod ingressi sint in ciuitatem et predicatio apostolica ad illos usque peruenerit. Siue excitetur puluis, ut nichil ab eis accipiant, ne ad uictum quidem necessarium qui Euangelium spreuerunt. Allegorice autem, qui uerbo humiliter intendunt, si aliquibus ut homines terrene leuitatis  neuis obscurantur per ea mox que recipiunt Euangelice predicationis uestigia purgantur. Qui uero perfidia uel negligentia uel etiam studio contemnunt: horum uitanda communio, fugienda synagoga censetur; excutiendum pedum pulmo ne gestis inanibus et pulueri comparandis mentis caste uestigium polluatur.

Egressi autem circuibant per castella, euangelizantes et curantes ubique. Quod euangelizarent, uel quomodo curarent apostoli, Marcus exponit plenius, predicabant, inquit, ut penitentiam agerent: et ungebant oleo multos egrotos et sanabant. Dicit et Iacobus: Infirmatur quis in nobis, inducat presbyteros Ecclesie, et orent super ipsum, ungentes eum oleo in nomine Domini, et si in peccatis sit, dimittentur ei.  Unde patet ab ipsis Apostolis nunc sancte Ecclesie morem esse contraditum, ut Pontificiali benedictione consecrato oleo perungantur egroti, predicabant autem ut penitentiam agerent; et supra, misit illos, inquit, euangelizare Regnum Domini. Quia uidelicet utrumque iuxta Ioannis Baptiste uel ipsius Saluatoris exemplum predicabant: Penitentiam agite, appropinquabit enim Regnum celorum: regni enim celorum ianuis propinquare est de his quemque, quibus ab eo discesserat penitere, et per opera iustitie ad uitam festinare perpetuam prestante Domino nostro Iesu Christo, qui cum Patre et Spiritu uiuit et regnat Deus per omnia secula seculorum. Amen.



HOMILIA LXuII. FERIA uI. Lectio Actuum apostolorum.


In diebus illis aperiens Petrus os suum, dixit: uiri Isrelite, audite uerba hec: Iesum Nazarenum, uirum approbatum a Deo in uobis, uirtutibus, et prodigiis, et signis, que fecit per illum Deus in medio uestri, sicut uos scitis: hunc definito consilio et prescientia Dei traditum, per manus iniquorum affigentes interemistis, etc.

Quasi doctus magister prius incredulos commissi reatus admonet, ut iusto timore compunctis consilium salutis postmodum opportunius impendat, ut quia scientibus legem loquitur, ipsum Christum esse qui a prophetis esset promissus ostendit, nec tamen hunc auctoritate sua Dei filium nominat, sed uirum probatum,  uirum iustum, uirum a mortuis suscitatum: non cum ceteris, atque communi resurrectione, id est, in finem seculi dilata, sed tertia die celebrata, ut singularis et gloriose resurrectionis assertio testimonium eterne diuinitatis acquireret. Cum enim ceterorum corpora corruptioni probaret subesse post mortem, hunc utique, de quo dicitur: Non dabis sanctum tuum uidere corruptionem, comprobat humane fragilitatis expertem, probat etiam humane conditionis merita supergressum: et ideo Deo magis quam hominibus conferendum; qualibus uero apud gentiles apostoli predicationis utantur exordiis, in Cornelii Centurionis historia, et in sermone apostoli Pauli, Athenis habito, doceberis: Prouidebam Dominum coram me semper, quoniam a dextris est mihi ne  commouear, et cetera: ueniens, inquit, in ea que transeunt, non abstuli oculum ab eo qui semper manet. Hoc prouidens, ut in eum post temporalia peracta recurrerem, quomodo fauet mihi ut stabiliter in eo permaneam; et hoc quod peccatum non feci, nec dolus inuentus est in ore meo, non humanitati sed diuinitati ascribam; propter hoc et in cogitationibus meis iucunditas, et in uerbis exsultatio, propter resurrectionem scilicet quia per eam liberatus est mundus, insuper et caro mea non deficiet in interitum, sed in spe resurrectionis obdormiet, quoniam neque animam meam inferis possidendam dabis, neque sanctificatum corpus per quod et alii sanctificandi sunt corrumpi patieris; quia notas mihi fecisti uias, quibus itur ad eternitatem, in quibus post  tristitiam passionis, adimplebis me letitia cum uultu tuo. Et ascendenti in celis dabis delectationes in dextera tua usque in finem; quia neque derelictus in inferno, descendit quidem Christus secundum animam ad inferos, ut quibus oportuit, subueniret; sed non est derelictus in inferno, qui citissimo reditu corpus resurrecturum petiuit. Tertia uidelicet die resurrexit a mortuis et quadragesima postea die ascendit in celum, et sedet ad dexteram Dei patris omnipotentis, inde uenturus iudicare uiuos et mortuos et seculum per ignem.



HOMILIA LXuIII. ITEM FERIA uI. Lectio sancti Euangelii secundum Lucam.

 In illo tempore, factum est in una dierum, et iehsu sedebat docens, et erant Pharisei sedentes, etc.

Ubi Dominus sedens docuerit, quando Scribis et Phariseis consedentibus paralyticum curauit, Lucas breuiandi gratia preteriit, sed Mattheus et Marcus qui narrant, questionem facere uidentur, quoniam quidem Mattheus in ciuitate sua, Marcus in Capharnaum, hoc eum fecisse testatur. Que difficilius soluetur, si iuxta Mattheum etiam Nazareth intelligenda est dicta ciuitas Christi ad distinctionem uidelicet regionis Transmarine Gerascenorum, de qua transfretando, sicut Mattheus scribit, uenerat Gali leam: uel certe ipsa Capharnaum, ciuitas Christi est dicta, quam non nascendo, sed uirtutibus illustrando suam ipse fecerat.

 Et ecce uiri portantes in lecto hominem qui erat paralyticus; et querebant eum inferre, et ponere ante eum. Curatio paralytici huius, anime post diuturnam illecebre carnalis inertiam ad Christum suspirantis saluationem indicat; que primo omnium ministris qui eam subleuent, et Christo afferant, id est, bonis doctoribus, qui spem sanationis, opemque intercessionis suggerant in liget. Qui bene Marco narrante quatuor fuisse reperiuntur, siue quia quatuor Euangelii libris omnis predicantium uirtus, omnis sermo firmatur, seu quia quatuor sunt uirtutes, quibus ad promerendam sospitatem fiducia mentis erigitur, de quibus in eterne sapientie laude dicitur: sobrietatem enim et sapientiam docet et iustitiam et uirtutem, quibus utilius nichil est in uita hominibus;  quas nonnulli uersis nominibus prudentiam, fortitudinem, temperantiam, et iustitiam appellant.

Et non inuenientes qua parte illum inferrent pre turba, ascenderunt supra tectum per tegulas. Desiderant paralyticum Christo offerre, sed turba interposita ab omni parte recluduntur, quia sepe anima post infirmi corporis desidiam ad Deum resipiscens, superneque gratie remedio cupiens innouari, prisce consuetudinis obstaculo retardatur, sepe inter ipsas orationis secrete dulcedines, et quasi suaue cum Domino colloquium, turba cogitationum interueniens aciem mentis ne Christus uideatur intercludit. Et quid inter hec agendum, non utique in infimis exterius qua turbe tumultuantur remanendum, sed tectum domus, in qua Christus docet, ascendendum,  id est, sacre Scripture sublimitas est appetenda, lexque Domini cum Psalmista die noctuque meditanda: In quo enim corrigit iunior uiam suam, in custodiendo, inquit, sermones tuos.

Et submiserunt illum cum lecto in medium ante Iesum. Patefacto tecto eger ante Iesum summittitur, quia reseratis Scripturarum mysteriis ad notitiam Christi peruenitur. Hoc est, ad eius humilitatem fidei pietate descenditur; et bene domus Iesu regulis contecta describitur, quia sub contemptibili litterarum uelamine, si adsit qui reseret doctor, diuina spiritalis gratie uirtus inuenietur; quod autem cum lecto deponitur, significat ab homine in ista carne adhuc constituto Christum debere cognosci.

Quorum fidem ut uidit, dixit: Homo, remittuntur  tibi peccata tua. Hominem Dominus a paralisi curaturus, primo peccatorum uinculo dissoluit, ut ostenderet eum ob nexus culparum actuum dissolutione damnari, nec nisi his relaxatis membrorum posse recuperatione sanari, sic et illi paralytico qui iuxta Probaticam piscinam diu motum atque frustra prestolabatur, sanato a Domino dicitur: Ecce sanus factus es, iam noli peccare, ne deterius tibi aliquid contingat. Et bene is cui peccata dimittebantur homo uocatur, qui hoc ipso quod homo erat non posset dicere, Non peccaui. Simul etiam ut ille qui homini dimittebat intelligeretur Deus. Intuendum sane, quanti propria cuiusque fides apud Deum ualeat, ubi tanti ualuit aliena, ut totus homo repente, id est, exterius  interiusque iam saluatus exsurgeret, aliorumque merito aliis laxarentur errata.

Et ceperunt cogitare scribe et Pharisei, dicentes: Quis est hic qui loquitur blasphemias? Quis potest dimittere peccata, nisi solus Deus? uerum dicunt scribe, quia nemo dimittere peccata nisi Deus esse potest, qui per eos quoque dimittit quibus dimittendi tribuit potestatem. Et ideo Christus uere Deus esse probatur, qui dimittere peccata quasi Deus potest. uerum Deo testimonium reddunt; sed personam Christi negando falluntur. Errant itaque Iudei, qui cum Christum et Deum esse, et peccata dimittere posse credant. Iesum tamen Christum esse non credunt. Sed multo dementius errant Ariani, qui cum Iesum et Christum esse et peccata posse dimittere  Euangelii uerbis deuicti negare non audeant, nichilominus tamen Deum negare non timent. At ipse perfidos saluare desiderans et occultorum cognitione, et uirtute operum Deum se esse manifestat.

Respondens enim dixit ad illos: Quid cogitatis in cordibus uestris? Eidem namque Domino Deo qui dicit: Ego sum, ego sum ipse qui deleo iniquitates tuas, sapientissimus adorator ait: Tu enim solus nosti corda omnium filiorum hominum. Eadem ergo, inquit, maiestate et potentia qua cogitationes uestras intueor, possum et hominibus delicta dimittere: ex uobis intelligite quid paralyticus consequatur.

Quid est facilius dicere: Dimittuntur tibi peccata, an dicere: Surge et ambula? uerum sint paralytico peccata dimissa solus nouerat qui dimittebat, surge  autem et ambula, tam ille qui surgebat quam hi qui surgentem uidebant approbare poterant. Fit igitur carnale signum ut probetur spiritale.

Ut autem sciatis quia filius hominis potestatem habet in terra dimittere peccata. Si et Deus est iuxta memoratum Isaie testimonium qui delet iniquitates nostras, et filius hominis potestatem habet in terra dimittendi peccata, ergo idem ipse et Deus et filius hominis est, ut et homo Christus per diuinitatis sue potentiam dimittere peccata posset, et idem Deus Christus per humanitatis sue fragilitatem pro peccatoribus mori.

Ait paralytico: Tibi dico, surge, tolle lectum tuum, et uade in domum tuam. Spiritaliter de lecto surgere est animam se a carnalibus desideriis ubi egra  quiescebat abstrahere. Lectum uero tollere est, ipsam quoque carnem per continentie frena correptam spe celestium premiorum, deliciis priuare terrenis, ipse est enim lectus qui per singulas noctes lauatur a Dauid, id est, per uniuscuiusque noxe maculis digno penitentie flumine castigatur. Sublato autem lecto domum ire ad paradisum redire est. Ipse est enim uera domus que hominem prima suscepit, non iure amissa sed fraude, tandemque restituta per eum qui fraudulento hosti nichil debuit. Aliter, sanus qui languebat tectum reportat domum: cum anima peccatorum remissione accepta, ad internam sui custodiam cum ipso corpore refert, ne post ueniam quid, unde iterum iuste feriatur, admittat.

 Et confestim surgens coram illis, tulit lectum in quo iacebat et abiit in domum suam, magnificans Deum, et cetera. Mira diuine potentie uirtus, ubi, nulla temporis interueniente morula, iussa Saluatoris salus festina comitatur: merito qui adfuerant damnatis blasphemie iaculis ad laudem tante maiestatis stupentia corda conuertunt, qui cognouerunt ueram Dei potentiam, glorificauerunt Deum Dominum, uidelicet nostrum Iesum Christum, qui cum Patre et Spiritu sancto unus Deus potentialiter regnat et ueraciter uiuit per omnia secula seculorum. Amen.



HOMILIA LXIX. SABBATO. Lectio Actuum apostolorum.

 In diebus illis conuenit uniuersa ciuitas audire uerbum Dei, etc.

In superioribus huius capituli sententiis narratur, quomodo Paulus indiciis predicaret Christum prenuntiatum esse a prophetis, ad salutem generis humani mittendum, et per passionem suam genus humanum ipsum redempturum affirmans illud testimoniis propheticis, sed quia Iudei hec audientes facile credere noluerunt, rogauerunt Paulum ut sequenti sabbato iterum de eadem re sermonem faceret ad populum.

Cumque dimissa esset synagoga, secuti sunt multi Iudeorum et colentium aduenarum, Paulum et Barnabam, qui loquentes suadebant eis ut permanerent in gratia Dei. Audierunt enim ipsi predicatores uerbi  Dei quod Deus de stirpe Dauid uenturum esse Christum promisisset. Sic enim Isaias Noui Testamenti mysteria pregustans ait: Et constituam uobis testamentum sempiternum sancta Dauid fidelia, quod in Hebraica ueritate ita legitur, et feriam uobiscum pactum sempiternum. Misericordias Dauid fideles, inde secuti sunt multi Iudeorum et colentium aduenarum, quod etiam melius legitur colentium Deum sicut in Greco uidimus, significat autem eos qui natura gentiles erant, sed religione Iudei, quos Greci proselytos nuncupant, sed quoniam ipsi apostoli sentiebant Iudeos incredulos esse et rebelles, eo quod nolebant recipere uerbum Dei.

Tunc constanter Paulus et Barnabas dixerunt: uobis oportebat primum loqui uerbum Dei; sed quoniam  repellitis illud, et indignos uos iudicatis eterne uite, ecce conuertimur ad gentes. Sic enim precepit nobis Dominus: Posui te in lumen gentibus, ut sis in salutem usque ad extremum terre. Audientes autem gentes glorificabant uerbum Domini; et crediderunt quotquot erant preordinati ad uitam eternam. Disseminabatur autem uerbum Domini per uniuersam regionem. Iudei autem concitauerunt religiosas mulieres et honestas, et primos ciuitatis, et excitauerunt persecutionem in Paulum et Barnabam, et eiecerunt eos de finibus suis. At illi, excusso puluere pedum in eos, uenerunt Iconium. Discipuli quoque replebantur gaudio et Spiritu sancto. Puluis iuxta Euangelii preceptum excutitur de pedibus in testimonium laboris  sui, quod in illorum ingressi sunt ciuitatem et predicatio apostolica ad illos usque peruenerit: siue excutitur puluis ut nichil ab eis accipiant ne ad uictum quidem necessarium, qui Euangelium spreuerint, discipuli quoque replebantur gaudio et Spiritu sancto, in Greco habet discipuli autem, ut intelligamus Iudeis fidem persequentibus discipulos e contrario spiritali gaudio ditatos, et merito quia omnis qui recte credit in Deum et bonis operibus ipsam fidem usque ad finem uite sue ornat, gaudium Spiritus sancti et ueram beatitudinem in contemplatione Dei percipiet, e contrario uero qui increduli erant Deo et uerbis eius prauis operibus repugnant, penam gehenne in futuro percipient: quia in extremo iudicio ibunt impii in supplicium eternum, iusti autem in uitam  eternam.



HOMILIA LXX. ITEM SABBATO. Lectio sancti Euangelii secundum Lucam.

In illo tempore surgens iehsu de synagoga, introiuit in domum Simonis. Socrus autem Simonis tenebatur magnis febribus, etc.

Si uirum a Demonio liberatum, moraliter animum ab immunda cogitatione purgatum significare dicimus, consequenter femina febribus tenta, sed ad imperium Domini curata, carnem ostendit a concupiscentie sue feruore per continentie precepta frenatam; omnis enim amaritudo et ira et indignatio, et clamor et blasphemia spiritus immundi furor est. Fornicationem uero immunditiam, libidinem concupiscentiam  malam et auaritiam, que est simulacrorum seruitus, febrem illecebrose carnis intellige.

Et rogauerunt illum pro ea. Et stans super illam, imperauit febri, et dimisit illam. Modo Saluator rogatus, modo ultro curat egrotos, ostendens se contra peccatorum quoque passiones et precibus semper annuere fidelium, et ea que ipsi minime in se intelligunt et intelligenda dare uel etiam non intellecta dimittere; iuxta quod Psalmista postulat, delicta quis intelligit? Ab ocultis meis munda me, Domine.

Et continuo surgens, ministrabat illis. Naturale est febricitantibus incipiente sanitate lascessere et egrotationis sentire molestiam, uerum sanitas que Domini confertur imperio, simul tota redit, sed et tanto robore comitante, ut eis continuo qui se adiuuerant  ministrare sufficiat. Ut, iuxta leges tropologie, membra que seruierant immunditie ad iniquitatem ut fructificarent morti, seruiant iustitie in uitam eternam.

Cum sol autem occidisset, omnes qui habebant infirmos uariis languoribus, ducebant illos ad eum. At ille singulis manus imponens, curabat eos. Solis occu bitus passionem mortemque significat illius qui dixit: Quandiu in mundo sum, lux sum mundi, et Sole occidente plures demoniaci quam ante sanantur egroti. Quia qui temporaliter in carne uiuens paucos Iudeorum docuit, calcato regno mortis omnibus per orbem gentibus fidei salutisque dona transmisit. Cuius ministris quasi uite lucisque preconibus Psalmista  mista canit, iter facite ei qui ascendit super occasum. Super occasum quippe Dominus ascendit, qui unde in passione occubuit, inde maiorem suam gloriam resurgendo manifestauit.

Exibant autem demonia a multis, clamantia et dicentia: Quia tu es Christus Filius Dei: et increpans non sinebat ea loqui quia sciebant ipsum Christum. Demonia Filium Dei confitebantur, et attestante Euangelista sciebant ipsum esse Christum, quia quem dierum quadraginta ieiunio fatigatum diabolus hominem cognouerat, nec tentando ualebat an et Dei Filius esset experiri, iam nunc per signorum potentiam uel intellexit uel potius suspicatus est esse Filium Dei. Non igitur ideo Iudeis eum crucifigere persuasit, quia Christum siue Dei Filium non esse putauit; sed  qui se morte illius non preuidit esse damnandum: uere enim de hoc mysterio a seculis abscondito dicit Apostolus: Quod nemo principum huius seculi cognouit: si enim cognouissent, nunquam Dominum glorie crucifixissent. Quare autem demonia Dominus se loqui prohibeat, Psalmista manifestat, qui ait, peccatori autem dixit Deus, quare tu enarras iustitias meas? et cetera. Ne eum quis dum predicantem audit, sequatur errantem, improbus enim magister est diabolus, qui falsa ueris sepe permiscet, ut specie ueritatis testimonium fraudis obtexat. Alias autem non sibi demones, qui inuiti confitebantur, iubentur silere de Christo, sed et illi qui ab eo sanati sponte confiteri uolebant; imo ipsi Apostoli qui eum post resurrectionem toto erant orbe predicaturi, ante  passionem eius precipiuntur omnino reticere de illo; ne diuina scilicet maiestate predicata passionis dispensatio differretur, et dilata passione, salus mundi, que per hanc futura erat, negaretur.

Facta autem die egressus ibat in desertum locum, et turbe requirebant eum, et uenerunt usque ad ipsum, etc. Si occasu solis Domini mors exprimitur, quare non die redeunte resurrectio illius indicetur, cuius manifestata luce a credentium turbis inquiritur et in gentium deserto inuentus, ne abeat detinetur; maxime cum hec prima sabbati quo resurrectio celebrata est, egressio, quesitio, et inuentio contigerit, in quibus omnibus manifestatur bonitas et misericordia Domini nostri Iesu Christi, in quo uiuimus, mouemur, et sumus, et per cuius clementiam ad  futuram uitam peruenire nos speramus prestante ipso creatore et redemptore nostro Iesu Christo, qui cum Patre et Spiritu sancto uiuit et regnat in secula seculorum. Amen.



HOMILIA LXXI. DOMINICA OCTAuA PENTECOSTES. Lectio libri Apocalypsis.

In diebus illis, uidi ostium apertum in celo: et uox prima quam audiui tanquam tube loquentis mecum, dicens: Ascende huc et ostendam tibi que oportet fieri, etc.

Descriptis Ecclesie operibus, que esset et qualis futura esset recapitulat a Christi natiuitate, eadem aliter dicturus, totum enim tempus Ecclesie uariis  in hoc libro figuris repetit. Ecce, inquit, ostium apertum in celo; conuenienter ostium celeste ascensuris aspicit, cui celsa mysteria pandi promittuntur; uel quia ostium Christus est, qui illum crediderit natum et passum conscendit celum, id est, Ecclesie altitudinem, et uidet futura spiritalis effectus, sicut dicit: Et statim fui in spiritu. Et uox prima quam audiui, tanquam tube loquentis mecum, dicens: Ascende huc, et ostendam tibi que oportet fieri post hec, statim fui in spiritu, simile est utique hoc priori uoci que dixerat: Quod uides scribe in libro. Et ecce sedes posita erat in celo: et supra sedem sedens Ecclesiam in celesti conuersatione positam Dominus inhabitat. Gregorius Papa solum Dei in uisione Michee angelicas potestates interpretatur, quarum mentibus altius  presidens, inferius cuncta disponit.

Et qui sedebat, similis erat aspectui lapidis iaspidis et sardinii. Iaspidis color aquam, sardinii ignem significat, quibus duobus iudicium nouimus celebrari. Sicut enim, inquit, in diebus Ne, ita erit et aduentus filii hominis.

Et iris erat in circuitu sedis, similis uisioni smaragdine. Iris que fit sole nubes irradiante, et post diluuium primo propitiationis iudicio factus est, intercessu sanctorum, quos Dominus illustrat, Ecclesiam muniri designat. Qui bene smaragdo lapidi nimie uiriditatis comparatur, quo enim hereditatem inmarcessibilem fide profectiori exspectant, eo potentius etiam ceteros orando protegunt.

Et in circuitu sedis sedilia uiginti quatuor, et supra  thronos uiginti quatuor, sedentes seniores. Ecclesiam quam propter societatem fidei in una sede uiderat, eamdem per geminum testamentum de patriarchis et apostolis generatam in XXIu sedilibus cernit, sedentem autem, propter iudiciariam eius in Christo dignitatem. Sedebant enim et iudicabant uniuersa membra, sed in uno et per unum caput. Nam quomodo poterunt sancti in iudicio sedere stantes ad dexteram iudicis. Possunt etiam uiginti quatuor seniores in illis intelligi, qui perfectionem operis que senario numero commendatur, clara Euangelii predicatione consummant. Nam quater seni XXIu faciunt.

Circumamictos uestimentis albis et in capitibus eorum coronas aureas. Id est, bonis operibus indutos  perenni mentis memoria gaudia superna querentes. Sepe enim capitis nomine, mens solet intelligi.

Et de throno processerunt fulgura, et uoces, et tonitrua. Hoc est quod Marcus ait, illi autem profecti predicauerunt ubique, Domino cooperante et sermonem confirmante, sequentibus signis.

Et septem lampades ardentes ante thronum, qui sunt septem Spiritus Dei. Unum Spiritum dicit septiformem, unus est enim Spiritus, septiformitas autem perfectio est et plenitudo. Commemorato uero Spiritu sancto conuenienter unda baptismi sequitur, in qua idem Spiritus percipi creditur.

Et in conspectu sedis tanquam mare uitreum simile crystalio. Propter fidem ueri baptismatis refertur ad uitrum, in quo non aliud uidetur exterius quam quod  gestat interius, crystallo quoque quod de aqua in glaciem et lapidem pretiosum efficitur baptismi gratia figuratur.

Et in medio sedis, et in circuitu sedis, quatuor animalia plena oculis ante et retro. Cunctas throni Dei, id est, Ecclesie, partes lumen Euangelii de preteritorum futurorumque scientia replet.

Et animal primum simile leoni, etc. Hec animalia multifarie interpretantur. Beatus autem Augustinus, iuxta ordinem libri istius, Mattheum in leone dicit intelligi, qui regie dignitatis in Christo prosapiam narrat, quia uicit leo de tribu Iuda. Catulus enim leonis Iuda: et in quo ut rex a rege timetur, a Magis adoratur: ubi etiam rex cum seruis rationem ponit: rex nuptias filio facit, et ad ultimum rex segregat  oues ab hedis. Lucam in uitulo, quia hostia magna fuit in lege: eius enim non solum principia circa templum et sacrificia diuersantur, sed et ita concluditur: Et erant semper in templo laudantes et benedicentes Deum. Facies uero hominis Marcum significat, qui nichil de regali et sacerdotali Domini potentia locutus, tantum hominis Christi gesta simpliciter narrat. Aquila autem Ioannes est, qui natiuitatem uerbi uelut ortum solis perspicaciter aspectat: animalia hec nunc Euangelistas, nunc totam significant Ecclesiam, cuius fortitudo in leone, uictimatio in uitulo, humilitas in homine, sublimitas in aquila uolante monstratur.

Singula eorum habebant alas senas, perfectione sue doctrine Ecclesiam ad alta subleuant: senarius  enim numerus ideo perfectus dicitur, quia primitus suis partibus impletur. Unum quippe quod est sexta senarii pars, et duo, quod est tertia, et tria, quod est dimidium eumdem senarium faciunt. Aliter alie sene quatuor animalium, que sunt uiginti et quatuor, totidem ueteris instrumenti libros insinuant, quibus Euangelistarum et fulcitur auctoritas et ueritas comprobatur.

Et in circuitu et intus plena sunt oculis. Sancta Ecclesia et coram Deo et coram hominibus se uigilanter attendit: cuius interiores oculos aspexerat Psalmista, cum dicit, Omnis gloria eius filie regum ab intus, exteriores uero, cum continuo subdit, in fimbriis aureis circumamicta uarietate. Aliter, siue litteram attendas, siue allegoriam queras, lucem semper  in Euangelio reperis. Alia translatio sic habet, plena oculis ante retro, quia lux Euangelii et enigmata legis irradiat, et noue gratie mundo fulgur infundit.

Et requiem non habent die ac nocte, dicentia: Sanctus, sanctus, sanctus Dominus, Deus omnipotens. Sancta animalia cuncto tempore seculi unam dominationem deitatis, omnipotentiam et eternitatem Sancte Trinitatis affirmant, manente intellectualis creature perpetua in celestibus laude.

Procidebant uiginti quatuor seniores ante sedentem in throno, et adorabant uiuentem in secula seculorum. Animalibus personantibus laudem, id est, Euangelistis predicantibus Christi dispensationem, omnis Ecclesia que in prepositis constat et populis, hoc  enim geminatus duodenarius numerus significat, statim cadens in faciem adorat uiuentem in secula seculorum.

Et mittebant coronas suas ante thronum. Deo uidelicet assignantes quidquid uirtutis, quidquid habebant dignitatis, quippe qui ex nichilo cuncta creauerat et dominator est omnium rerum, qui uiuit et regnat in unitate, Trinitate perfecta Deus per omnia secula seculorum.



HOMILIA LXXII. IN EODEM FESTO. Lectio sancti Euangelii secundum Ioannem.

In illo tempore erat homo ex Phariseis, Nicodemus nomine, princeps Iudeorum. Hic uenit ad Iesum nocte, etc.

 Princeps Iudeorum uenit ad Iesum nocte. Cupiens secrete eius allocutione plenius discere mysteria fidei, cuius aperta ostensione signorum aliquatenus iam rudimenta perceperat, qui quoniam prudenter ea, que ab illo fieri uidebat, intelligere curauit, subtiliter ea que ab illo querebat, inuestigare promeruit.

Rabbi, scimus quia a Deo uenisti magister: nemo enim potest hec signa facere que tu facis, nisi fuerit Deus cum eo. A Deo igitur ad magisterium celeste mundo exhibendum eum uenisse confessus est, Deum cum illo fuisse miraculis prodentibus intellexit, necdum tamen ipsum Deum esse cognouit. Sed quia quem magistrum nouerat ueritatis, studiose docendus adiit, merito et agnitionem diuinitatis eius perfecte  doctus subiit, merito utriusque natiuitatis eius, diuine scilicet et humane, sed et passionis atque ascensionis illius arcana percepit, nec non etiam modum secunde generationis, ingressum regni celestis, et alia perplura doctrine Euangelice sacramenta Deo reuelante didicit.

Respondens iehsu dixit: Amen, amen dico tibi, nisi quis renatus fuerit denuo, non potest uidere regnum Dei. Que sententia tanto apertius cunctis fidelibus lucet, quanto constat, quia sine huius luce fideles esse nequeunt. Quis etenim sine lauacro regenerationis remissionem peccatorum consequi et regnum ualet intrare celorum? Sed Nicodemus, qui nocte uenit ad Dominum, necdum lucis mysteria capere  nouerat. Nam et nox in qua uenit ipsam eius, qua premebatur, ignorantiam designat, necdum enim eorum numero sociatus erat, quibus ait Apostolus, Fuistis aliquando tenebre, nunc autem lux in Domino. Sed inter eos potius remanebat, quibus dicit Isaias: Surge, illuminare, Hierusalem, quia uenit lumen tuum et gloria Domini super te orta est.

Dicit ad eum Nicodemus: Quomodo homo potest nasci, cum sit senex: nunquid potest in uentrem matris sue iterato introire et renasci? Quia enim secunde natiuitatis adhuc nescius perseuerabat, de salute autem sua iam sollicitus exstiterat, necessario de una quam nouerat natiuitate, an posset iterari, uel quo ordine regeneratio posset impleri, querebat: ne huius expers remanendo uite celestis particeps esse  nequiret. Notandum autem, quia quod de carnali dixit, hoc etiam de spiritali est regeneratione sentiendum. Nequaquam uidelicet eam postquam semel expleta fuerit, posse repeti. Siue enim hereticus siue schismaticus facinorosus quisque in confessione sancte Trinitatis baptizet, non ualet ille qui baptizatus est, a bonis catholicis rebaptizari, ne confessio et inuocatio tanti nominis uideatur annullari. Et quia Nicodemus ad primam Domini responsionem sollicitus quomodo sit intelligenda diligenter inquirit, meretur iam planius instrui, et quia secunda natiuitas non carnalis est, sed spiritalis audire.

Respondit iehsu: Amen, amen dico tibi, nisi quis renatus fuerit ex aqua et Spiritu sancto, non potest  introire in regnum Dei. Cuius natiuitatis modum subsequenter exponens, prorsusque a carnali distinguens, ait:

Quod natum est de carne, caro est; et quod natum est ex spiritu, spiritus est. Natura spiritalis inuisibilis, carnalis est uisibilis; atque ideo carnalis generatio uisibiliter administratur, uisibilibus incrementis, qui in carne nascitur per etatum momenta proficit: spiritalis autem generatio tota inuisibiliter agitur. Nam uidetur quidem qui baptizatur, in fontem descendere, uidetur aquis intingi, uidetur de aquis ascendere; qui autem in illo lauacrum regenerationis egerit minime potest uideri: sola autem fidelium pietas nouit, quia peccatum in fontem descendit, sed purificatus ascendit; filius mortis descendit,  sed filius resurrectionis ascendit. Filius preuaricationis descendit, sed filius reconciliationis ascendit; filius ire descendit, sed filius misericordie ascendit; filius diaboli descendit, sed filius Dei ascendit: sola hec Ecclesia mater que generat nouit. Ceterum oculis insipientium uidetur talis exire de fonte qualis intrauit, totumque ludus esse quod agitur. Unde in fine uidentes gloriam sanctorum dicent gementes in tormentis: Hi sunt quos aliquando habuimus in derisum, et in similitudinem improperii, quomodo ergo computati sunt inter filios Dei? Ait apostolus Ioannes: Charissimi, nunc filii Dei sumus, et nondum apparuit quid erimus. Quod ergo natum est, ex Spiritu sancto est, quia qui ex aqua et Spiritu regeneratur inuisibiliter, in nouum mutatur hominem  et de carnali efficitur spiritalis. Qui ideo recte non solum spiritalis, sed etiam Spiritus uocatur, quia, sicut substantia spiritus inuisibilis est nostris aspectibus, ita is qui per gratiam Dei renouatur, inuisibiliter fit spiritalis et Dei filius, cum uisibiliter omnibus caro et Filius hominis appareat.

Non mireris quia dixi tibi: Oportet uos nasci denuo. Spiritus ubi uult spirat, et uocem eius audis, sed non scis unde ueniat et quo uadat. Sic est omnis qui natus est ex spiritu. Spiritus ubi uult spirat, quia ipse habet in potestate, cuius cor gratia sue uisitationis illustret, et uocem eius audis, cum, te presente, loquitur is qui Spiritu repletus est. Sed non scis unde ueniat, et quo uadat, qui etiam si, te presente,  quempiam Spiritus ad horam impleuerit non potes uidere, quomodo intrauerit et quomodo redierit qui natura est inuisibilis. Sic est omnis qui natus est ex spiritu, et ipse enim inuisibiliter agente spiritu incipit esse quod non erat, ita ut fideles nesciant unde ueniat et quo uadat, id est, qui gratia regenerationis uenit in adoptionem filiorum Dei, et uadit in perceptionem regni celestis. Querente adhuc Nicodemo quomodo hec possent fieri,

Respondit iehsu et dixit ei: Tu es magister in Isrel, et hec ignoras? Non quasi insultare uolens ei, qui magister uocetur, cum sit ignarus sacramentorum celestium, sed ad humilitatis illum uiam prouocans, sine qua ianua celestis non potest inueniri.

 Amen, amen dico tibi quia quod scimus loquimur, et quod uidimus testamur, et testimonium nostrum non accipitis. Si terrena dixi uobis, et non creditis, quomodo si dixero uobis celestia, credetis? Terrena illis dixit ut in superiore lectione inuenimus, cum de passione ac de resurrectione sui corporis quod de terra assumpserat loqueretur dicens: Soluite templum hoc, et in tribus diebus excitabo illud. Non tamen credebant uerbo quod dixit, sed ne hoc quidem intelligere ualebant quod non de alio quam de templo corporis sui diceret; qui ergo terrena audientes non capiebant, quanto minus ad celestia, id est, diuine generationis capienda mysteria sufficiunt: addit autem adhuc Dominus, et de celestibus sacramentis et de terrenis instruere eum quem  uidet sapienter ac diligenter his que audit intendere. Celestis namque est ascensio eius ad uitam sempiternam, terrena uero exaltatio eius ad mortem temporalem. Dicit ergo de celestibus:

Et nemo ascendit in celum, nisi qui de celo descendit, Filius hominis, qui est in celo. Merito queritur quomodo dicatur Filius hominis uel descendisse de celo, uel eo tempore quo hec in terra loquebatur iam fuisse in celo. Non enim caro Christi descendit de celo, neque ante tempus ascensionis erat in celo, et qua ratione dicitur, nisi qui descendit de celo filius hominis qui est in celo, nisi quia una Christi persona est in duabus existens naturis. Atque ideo filius hominis recte dicitur et descendisse de celo, et ante passionem fuisse in celo:  quia quod in sua natura habere non potuit hoc in filio Dei a quo assumptus est habuit. Sed et hoc querendum quomodo dictum sit, et nemo ascendit in celum nisi qui descendit de celo, cum omnes electi se ueraciter confidant ascensuros in celum, promittente sibi Domino: quid ubi sum ego illic et minister meus erit. Cuius tamen nodum questionis apertissima ratio soluit, quia uidelicet mediator Dei et hominum, homo Christus iehsu electorum omnium caput est, itemque omnes electi eiusdem capitis membra sunt, dicente Apostolo: Et ipsum dedit caput super omnem Ecclesiam. Et rursum: uos enim estis corpus Christi, et membra de membro. Nemo ascendit in celum nisi Christus in corpore suo, quod est  Ecclesia, qui in seipso quidem primum cernentibus apostolis eminentioribus nimirum membris suis ascendit; et exinde in membris suis quotidie ascendens se colligit in celum. Quisquis in celum ascendere desiderat ei qui de celo descendit et est in celo, se uera fidei et dilectionis unitate coniungit; aperte intelligens quia nullo alio ordine, nisi per eum qui descendit de celo, potest ascendere in celum. Unde alias ipse dicit: Nemo uenit ad Patrem nisi per me.

Et sicut Moyses exaltauit serpentem in deserto, ita exaltari oportet filium hominis. Mira magisterii celestis arte Dominus magistrum legis Mosaice ad spiritualem legis eiusdem sensum inducit, recordans historie ueteris, et hanc in figuram sue passionis  atque saluationis humane factam edisserens. Narrat quippe liber Numerorum quia pertesus in eremo populus Isrel itineris longi ac laboris, murmurauit contra Dominum et Moysen: ideoque Dominus miserit in illum ignitos serpentes, ad quorum plagas et morsus plurimorum cum clamarent ad Moysen et ille oraret, iussit eum Dominus facere serpentem eneum et ponere pro signo. Qui percussus, inquit, aspexerit eum, uiuet; et ita factum est. Plage igitur serpentium ignitorum uenena sunt et incentiua uitiorum, que animum quem tangunt spiritali morte perimunt. Et bene murmurans contra Dominum populus serpentium morsibus sternebatur ut, ex ordine flagelli exterioris, agnosceret quantam intus perniciem murmurando pateretur, exaltatio  autem serpentis enei, quem dum percussi perspicerent sanabantur, passio est nostri redemptoris in cruce, in cuius solum fide regnum mortis et peccati superatur. Recte etenim per serpentes peccata, que animam simul et corpus ad interitum trahunt, exprimuntur, non solum quia igniti, quia uirulenti, quia ad perimendum sunt statuti, uerum etiam quia per serpentem primi parentes nostri ad peccandum persuasi, ac de immortalibus sunt peccando mortales effecti. Recte per serpentem eneum Dominus ostenditur qui uenit in similitudinem carnis peccati. Quia sicut eneus serpens effigiem quidem ignitis serpentibus similem, sed nullum prorsus in suis membris habuit ardorem ueneni nocentis, quin potius percussos, a serpentibus sua exaltatione  sanabat: sic nimirum sic Redemptor humani generis non carnem peccati, sed similitudinem induit carnis peccati, in qua mortem crucis patiendo, credentes in se ab omni peccato et ab ipsa etiam morte liberaret.

Ut omnis qui credit in ipso, non pereat, sed habeat uitam eternam. Cuius quidem uerbi patet sensus, quia qui credit in Iesum non solum perditionem euadit penarum, sed et uitam percipit eternam. Et hoc inter figuram distat et ueritatem: quia per illam uita protelabatur temporalis, per hanc uita donatur sine fine mansura. Sed curandum solerter est ut quod intellectus bene sentit: operatio condigna perficiat: quatenus confessio recte nostre fidei, pic et  sobrie conuersando ad perfectionem promisse nobis uite mereatur attingere, uerum quia hec de filio hominis dicuntur, qui exaltari meruit et mortem potuit pati, ne putaret Nicodemus filium tantum eum hominis esse, a quo uita esset exspectanda perpetua, curauit ei Dominus etiam diuinitatis sue patefacere sacramentum, unumque et eumdem filium hominis mundi ostendere Saluatorem, qui uiuit et regnat cum Deo Patre in unitate Spiritus S. Deus per omnia secula seculorum. Amen.



HOMILIA LXXIII. FERIA Iu. Lectio Epistole sancti apostoli Pauli ad Corinthios.

Fratres, si Christus predicatur quod resurrexit a mortuis, quomodo quidam dicunt in uobis quoniam  resurrectio mortuorum non est? Si autem resurrectio mortuorum non est, neque Christus resurrexit. Si autem Christus non resurrexit, inanis est ergo predicatio nostra, inanis est et fides nostra, etc.

Hec a falsis apostolis erant tradita, qui Christum neque natum, neque in carne passum, neque resurrexisse asserebant. Quos et Ioannes apostolus denotat, qui Christum in carne uenisse negabant. Unde dicit, qui negat Christum in carne uenisse, hic est Antichristus. Et qui negat Filium, nec Patrem habet, isti ambulabant et quorumdam fidem ne imprudentes a mundi sapientibus iudicarentur subuertebant, quia prudentes seculi stultum iudicant, cum audiunt resurrectionem mortuorum. Quod si, inquit, uerum est quia Christus non resurrexit, falsi sumus predicatores,  et fides nostra inanis est. Hoc enim crediderunt Apostolo predicante, quia mortui resurgent, et hac spe attracti sunt ad fidem, quod utique ad detrimentum illorum proficere asserit, si crediderint, quod futurum non est. Et pudoris est ut aliquis profiteatur, hoc credidisse quod falsum est. Et uerecundiam ergo illis incutit, et labores illorum dicit infructuosos, si quod a falsis apostolis audierunt uerum est, quod mortui non resurgent. Quod nemo utique de se patitur audire ut uidentes hoc contra se esse reuertentur ad primam fidem.

Inuenimur autem et falsi testes Dei, quoniam testimonium dicimus aduersus Deum, quod suscitauerit Christum, quem non suscitauit. Qui asserit quod  Christum Deus a mortuis, suscitauit, falsus est testis si non est factum. uirtutem tamen Dei predicat, non utique ut inimicus qui tam admirabile factum uirtuti eius ascribit. Quod si uerum est, quia excitauit Christum a mortuis, quid hic dicturus est qui et testis contra Deum factus est, et opus eius stultitiam asserit

Nam si mortui non resurgunt, neque Christus resurrexit. Quod si Christus non resurrexit, adhuc estis in peccatis uestris: ergo qui dormierunt in Christo, perierunt. Terret illos ut quia nemo sibi male uult, doleat illos hoc cepisse credere quod contra ipsos est; quis enim peccata sibi remissa nolit audire? Et qui dormierunt, ait, in Christo, perierunt. Addit  ad terrorem quia charorum suorum excessus noluit estimare perditionem. Qui enim sub hac spe de seculo exierunt, siue occidi non timuerunt, quia resurgere exemplo Christi crediderunt, et non est uerum, perierunt. Hoc illis dicit quod amore suorum defunctorum nolunt audire, ut illis imputetur quod prius per errorem uolebant audire. Sunt etiam uere connectiones in ratiocinatione falsas habentes sententias, que consequuntur errorem illius cum quo agitur, que tamen ad hoc inferuntur a bono et docto homine ut, in his erusbescens ille cuius errorem consequitur, eumdem errorem relinquat, quia si in eodem manere uoluerit, necesse est ut etiam illa que damnat tenere cogatur.

Si in hac uita tantum in Christo sperantes sumus,  miserabiliores sumus omnibus hominibus. Manifestum est, quia et in hac uita presenti et in futura speramus in Christo, nec enim hic deserit seruos suos Christus, sed reddit illis gratiam et in futuro erunt in gloria eterna. Si autem future uite spes non esset, omnibus hominibus, quod dixit, miserabiliores essemus. Ut quid enim ieiunia, uigilie, exitus, munda uita, iustitia, misericordia, mors, si pro his nulla merces erit in futuro? increduli autem uel ac uita fruuntur.

Nunc autem Christus resurrexit a mortuis primitie dormientium; quoniam quidem per hominem mors, et per hominem resurrectio mortuorum. Hoc dicens tangit pseudoprophetas, qui Christum natum negabant, ac per hoc non resurrexisse carnem. Qui enim natus  non est nec moritur. Sic autem probat Christum resurrexisse a mortuis, quia homo fuit: ut dubium non sit hominem a Deo a mortuis excitatum, ut quia peccato hominis mors inuenta est, Christi iustitia resurrectionem meruit mortuorum.

Sicut enim in Adam omnes moriuntur, ita et in Christo omnes uiuificabuntur. Hoc dicit quia sicut Adam peccans mortem inuenit et omnes eius origine tenuit, ut dissoluerentur, ita Christus non peccans et per hoc uincens mortem, quia qui non peccat uincit mortem, quia mors exspectatio iustorum. Omnibus ergo qui sunt ex eius corpore acquisiuit uitam, id est, resurrectionem, quamuis generalem tribuerit resurrectionem, ut sicut in Adam omnes siue iusti siue iniusti moriuntur, ita et in Christo tam omnes  credentes quam diffidentes resurgant, licet ad penam increduli, tamen uiuificari uidentur, quia corpora sua recipient, iam non morituri, sed passuri penam in eis sine fine, eo quod credere noluerunt. Sicut in Adam, inquit, omnes moriuntur, ita et in Christo uiuificabuntur. Quia sicut in regno mortis nemo sine Adam, ita in regno uite nemo sine Christo; sicut per Adam omnes mortales in pena facti sunt filii seculi, ita et per Christum omnes immortales fiunt in gratia filii Dei.

Unusquisque autem in suo ordine: nunc ordines resurrectionis uult exponere: ne Deo putarent fabulosum esse, quia factum adhuc non est in ceteris. Ordines illis exponit et tempora quando factum sit  et quando futurum est ut resurgant mortui: primitie Christus sicut et in Actibus apostolorum testatur scriptum esse in Moyse, si passibilis Christus, si prior surgens ex mortuis. etc. Prior ergo resurrexit ut forma fieret credentibus sibi.

Deinde [ii] qui sunt Christi, qui in aduentu eius crediderunt. Hoc duplici modo intelligendum, quia et in aduentu eius secundo sancti resurgent iuxta fidem Apocalypsis Ioannis, sicut et in primo aduentu cum resurrexit, multa corpora sancta resurrexerunt ad protestationem euicte mortis ac spoliate; sub una ergo significatione duplicem aduentum Domini comprehendit, hoc est, primum quando uenit ut saluaret genus humanum, et secundum, quando uenturus est iudicare uiuos ac mortuos et seculum per  ignem.



HOMILIA LXXIu. ITEM FERIA Iu. Lectio sancti Euangelii secundum Lucam.

In illo tempore accesserunt ad Iesum quidam Sadduceorum, qui negant esse resurrectionem, etc.

Due erant hereses in Iudeis, una Phariseorum, et altera Sadduceorum, Pharisei traditionum et obseruationum quas illi deuteroses uocant, iustitiam proferebant, unde et diuisi uocabantur a populo. Sadducei autem qui interpretantur iusti et ipsi uendicabant sibi quod non erant. Prioribus et corporis et anime resurrectionem credentibus confitentibusque angelos et spiritus sequentia, iuxta Acta apostolorum, omnia denegabant.

 Et interrogauerunt eum dicentes: Magister, Moyses scripsit nobis: Si frater alicuius mortuus fuerit habens uxorem, et hic sine filiis fuerit, ut accipiat eam frater eius uxorem et suscitet semen fratri suo. uide distantiam littere et spiritus. Iuxta litteram nubere cogitur in uita, ut defuncti semen suscitet frater, Spiritus autem Magister est castitatis.

Septem ergo fratres erant: et primus accepit uxorem et mortuus est sine filiis; et sequens accepit illam, et ipse mortuus est sine filio; et tertius accepit illam, similiter et omnes septem, et non reliquerunt semen et mortui sunt. Nouissima omnium mortua est et mulier. Qui resurrectionem corporum non credebant, animas iudicantes interire cum corporibus, recte istiusmodi fingunt fabulam, que deliramenti arguat eos qui resurrectionem  asserant mortuorum, potest autem fieri ut fere in gente eorum aliquando hoc acciderit.

In resurrectione ergo cuius eorum erit uxor: siquidem septem habuerunt eam uxorem. Turpitudinem fabule opponunt, ut resurrectionis denegent ueritatem. uerum mystice septem hi fratres sine filiis defuncti reprobis quibusque congruunt, qui per totam huius seculi uitam, que septem diebus uoluitur a bonis operibus steriles existunt: quibus uiritim morte misera prereptis, ad ultimum et ipsa mundana conuersatio quam illi sine uitali opere transegerant quasi uxor infecunda transibit.

Et ait illi iehsu. Filiis seculi huius nubunt et  traduntur ad nuptias. Cum Dominus dicat, nolite dare sanctum canibus, neque mittatis margaritas uestras ante porcos, quod ipse quedam uel hic de gloria resurrectionis, uel alibi de dispensationis, aut etiam diuinitatis sue mysterio dixisse inuenitur que multi qui addiderant uel resistendo uel contemnendo non acceperunt, non putandus est sanctum dedisse canibus, aut margaritas misisse ante porcos. Non enim eis dedit qui capere non poterant, sed eis qui poterant et simul aderant, quos propter aliorum immunditiam negligi non oportebat, et cum eum tentatores interrogabant, respondebatque illis ita, ut quid contradicerent haberent, quamuis uenenis suis contabescerent potius quam illius cibo saturarentur, alii tamen qui poterant capere ex illorum occasione  multa utiliter audiebant.

Illi autem qui digni habebuntur seculo illo et resurrectione ex mortuis, neque nubunt neque ducunt uxores. Non ita intelligendum est, quasi digni tantum uel resurrecturi uel sine nuptiis futuri sint, indigni autem, id est, peccatores, uel minime resurrecturi, uel ad nuptias resurrecturi sint credendi: sed ita potius sentiendum quod omnes et resurrecturi, et absque nuptiis sint in seculo illo mansuri, Dominus autem Saluator ut ad gloriam resurrectionis animos excitaret inquirendam, de electis solummodo uoluit facere sermonem. Si autem in resurrectione neque nubunt neque ducunt uxores, resurgunt ergo corpora, que possunt et nubere uxores: hoc est feminarum et uirorum certis discreta  membra speciebus: sed nulla concumbendi uoluptate uel necessitate mancipata. Nemo quippe dicit de lapide et arbore et his rebus que non habent membra genitalia, quod non nubant neque ducant uxores: sed de his qui cum possint nubere, tamen alia ratione non nubunt.

Neque enim ultra mori poterunt. Quia connubia propter filios, filii propter successionem, successio propter mortem. Ubi ergo mori non est neque connubia.

Aequales enim angelis sunt, et filii sunt Dei, cum sint filii resurrectionis. Aequales angelis et filii sunt Dei, qui gloria resurrectionis innouati, sine ullo mortis metu, sine ulla labe corruptionis, sine ullo terreni status actu perpetua Dei uisione fruuntur, ad  quam necesse est angelice dignitatis equalitatem, quisquis tunc accedere desiderat, nunc minimis fratribus condescendat.

Quia uero resurgunt mortui et Moyses ostendit secus rubum, sicut dicit Dominum Deum Abraham, et Deum Isaac, et Deum Iacob. Ad comprobandam resurrectionis ueritatem, multis aliis manifestioribus exemplis uti potuit, e quibus est illud, suscitabuntur mortui, et resurgent, qui in sepulcris sunt. Queritur itaque quid sibi uoluerit Dominus hoc proferre testimonium, quod uidetur ambiguum, uel non satis ad resurrectionis pertinens ueritatem; sed Sadducei quinque tantum libros Moysi recipiebant, prophetarum uaticinia respuentes. Stultum ergo erat  inde proferre testimonia quorum auctoritatem non sequebantur: porro ad eternitatem animarum probandam de Moysi ponit exemplum: Ego sum Deus Abraham, et Deus Isaac, et Deus Iacob. Et statim infert:

Deus autem non est mortuorum, sed uiuentium. Ut comprobaret animas permanere post mortem, quod illi inter cetera negabant, neque poterat enim fieri, ut eorum esset Deus, qui nequaquam subsisterent, consequenter introduceretur et corporum resurrectio, que cum animabus bona malaue gesserunt, omnes enim uiuunt ei, omnes uidelicet illi quorum Dominus est Deus uiuunt ei, uita utique uera qua iusti uiuunt, etiam quando corpore moriuntur. De qua alibi Dominus ait, Qui credit in me etiamsi mortuus  fuerit, uiuet. Crede ergo, etsi mortuus fueris uiues; si autem non credis, et cum uiuis mortuus es: uidua enim que in deliciis uiuit, mortua est. Respondentes autem quidam scribarum dixerunt ei: Magister, bene dixisti. Et amplius non audebant eum interrogare quidquam. Principes sacerdotum Sadducei et scribe querentes occasionem calumnie et uerbum aliquod inuenire quod pateret insidiis: quia in sermonibus confutati sunt, ultra non interrogant, sed apertissime comprehensum Romane tradunt potestati, ex quo intelligimus uenena inuidie posse quidem superari, sed difficile conquiescere. Unde scriptum est, per inuidiam diaboli mors introiuit in orbem terrarum: imitantur autem eum, qui sunt ex parte eius, per caritatem ergo et misericordiam conditoris nostri collata  est nobis salus eterna et uita perpetua, cuius mandatis si rite obedierimus eternam uitam in celesti regno percipiemus prestante Domino nostro Iesu Christo, qui uiuit et regnat cum Patre in unitate Spiritus sancti, per omnia secula seculorum. Amen.



HOMILIA LXXu FERIA u. Lectio sancti Euangelii secundum Lucam.

In illo tempore dixit iehsu discipulis suis: Cum autem inducent uos in synagogas, et ad magistratus et potestates, nolite solliciti esse qualiter aut quid respondeatis, aut quid dicatis: Spiritus enim sanctus docebit uos in ipsa hora que oporteat dicere, etc.

 Cum ergo propter Christum ducimur ad iudices, uoluntatem tantum nostram pro Christo debemus offerre; ceterum ipse Christus qui in nobis habitat loquitur pro se, et Spiritus sanctus in respondendo gratiam ministrabit.

Ait autem ei quidam de turba: Magister, dic fratri meo ut diuidat mecum hereditatem. At ille dixit ei: Homo, quis me constituit iudicem aut diuisorem supra uos? Merito refutatur hic frater qui magistro superne pacis unitatisque gaudia commendanti terre diuisionis uult ingerere molestiam, merito hominis uocabulo notatur. Cum enim sit inter uos zelus et contentio, nonne carnales estis, nonne homines estis. et secundum hominem ambulatis? Negatque se Dominus  hominum esse diuisorem, ad quos et secum et cum angelis pacificandos uenerat. Non enim est Deus dissensionis sed pacis, et multitudinis credentium erat cor et anima una, nec quisquam eorum que possidebant aliquid suum esse dicebat, sed erant illis omnia communia. Solus autem fraternitatis diuisor et auctor dissentiuus est ille, de quo supra dicitur, qui non colligit mecum dispergit; et de membris illis: Omne regnum in se ipso diuisum desolatur, et domus supra domum cadit.

Dixitque ad illos: uidete, et cauete ab omni auaritia, quia non in abundantia cuiusquam uita eius est, ex his que possidet. Sicut supra Dominus aduersum blasphemos et hypocritas multa dixerat, sic et hinc occasione huius stulti petitoris, aduersus auaritie  pestem qua plerique mortalium satisque superque laborant et turbas et discipulos preceptis pariter et exemplis munire satagit. Et notandum quod non ait, cauete ab auaritia, sed adiunxit, ab omni, quia nonnulla simpliciter hominibus geri uidentur, sed internus arbiter qua intentione fiant qui cernit, iudicat. Quis enim cum fratre hereditatem diuidens adultos agro proprio fructus in horrea recondi pro crimine deputaret? sed ipse est testis iudex ut scriptum est.

Hominis cuiusdam diuitis uberes fructus ager attulit: et cogitabat intra se dicens: Quid faciam, quod non habeo quo congregem fructus meos? Et dixit: Hoc faciam: destruam horrea mea et maiora faciam, et illuc congregabo omnia que nata sunt mihi et bona  mea. Non in eo reprehenditur iste diues, quod terram coluerit, natosque ex ea fructus in horrea collegerit, sed quod omnem uite sue fiduciam in ipsa abundantia rerum posuerit, fructusque quos uberiores solito terra protulerat, suos fructus, et sua bona computans, non pauperibus erogaret, iuxta imperium Domini dicentis, quod superest date eleemosynam: sed factis receptaculis maioribus sue in futurum luxurie reseruare studuerit.

Anima, inquiens, habes multa bona posita in annos plurimos: requiesce, comede, bibe, epulare. Cui simile in Ecclesiastico legitur, est qui locupletatur parce agendo, et est pars mercedis illius in eo quod dicit, inueni requiem mihi, et nunc manducabo de bonis meis solus, et nescit quod tempus pretereat et relinquat  omnia aliis.

Dixit autem illi Dominus: Stulte, hac nocte animam tuam repetent a te: que autem parasti cuius erunt? Qui multa tibi deliciarum tempora stultus in uita promittebas, proxima hac nocte morte prereptus aliis congregata relinques. Hec Deo ad hominem dicere, est prauas eius machinationes subita animaduersione compescere. Aliter, in nocte ablata est anima que in obscuritate est cordis amissa, in nocte ablata est, que considerationis lucem habere noluit, ut quod poterat pati preuideret. Unde bene discipulis futura cogitantibus, Paulus apostolus dicit: uos autem, fratres, non estis in tenebris, ut uos dies illa tanquam fur comprehendat: omnes enim uos  filii lucis estis, et filii diei; non sumus noctis neque tenebrarum, dies enim exitus tanquam fur in nocte comprehendit: quando stultorum animas futura non premeditantes eiicit.

Sic est qui sibi thesaurizat, et non est in Deum diues. Stultus est, et in nocte rapiendus, ergo qui uult esse in Deum diues, non sibi thesaurizet, sed pauperibus possessa distribuat. Sic enim sapiens et filius lucis esse merebitur. Unde bene Psalmista cum de auaro quolibet diuite premisisset, Sed et frustra conturbatur, thesaurizat, et ignorat cui congregabit ea, mox ubi cordis sui thesaurum locasset, aperuit, dicens: Et nunc que est exspectatio mea? nonne Dominus? et substantia mea apud te est. Illa quippe substantia apud Deum est que bono animo et corde humili pauperibus  et egentibus a fidelibus distribuitur, quia illis merces eterna, in regno celesti pro hoc recompensabitur a iudice uiuorum et mortuorum Iesu Christo Domino nostro, qui reddet unicuique secundum opera sua, bonis premia uite eterne, malis penam perpetuam. Ipsi honor gloria in secula selorum. Amen.



HOMILIA LXXuI. DOMINICA II POST PENTECOSTEN. Lectio Epistole B. Ioannis apostoli.

Charissime, Deus caritas est. In hoc apparuit caritas Dei in nobis quoniam Filium suum unigenitum misit Deus in mundum, ut uiuamus per eum, etc.

Intente oportet audire, fratres karissimi, diligenterque memorie commendare, simul et operibus  adimplere, quod nobis Ioannes apostolus in presenti docet lectione dicens: Deus caritas est; caritas autem dilectio est pura et immaculata, pura ab omni labe peccati, pura a cogitatione peruersa, pura ab otiosa et inutili loquela, pura ab omni opere malo, pura ab omni concupiscentia mala, et ab omni malitia pura, [caritatis] castus amor, dilectio sincera, dilectio uera, fidelis amor qui nutrit omne bonum, amor, qui fugit et odit omne malum, amor sine quo nichil est bonum, amor a quo procedit omne bonum. Hunc qui habet omne bonum habet, quia ipsum Deum habet, quia Deus caritas est. In hoc apparuit caritas Dei in nobis: quoniam filium suum unigenitum misit Deus in mundum, ut uiuamus per eum. In hoc probatur caritas Dei Patris in nobis esse,  quia unicum filium suum misit mori pro nobis. In hoc probatur Christi Filii Dei caritas in nobis, quia mortuus est pro nobis, iustus pro iniustis, ut iustificemur, et digni Deo per opera bona et uoluntatem puram in Domino. Et ita pro mortuis moritur ut nos qui eramus mortui in peccatis, et in delictis necati, ab omni liberaret peccato, remissionemque nobis donaret omnium criminum atque a morte nos reuocaret ad uitam. Salus pro infirmis, mortuus est Christus, ut nobis salutem donaret eternam.

In hoc est caritas, non quasi nos dilexerimus Deum, sed quia ipse prior dilexit nos et misit Filium suum propitiationem pro peccatis nostris. Nullis etenim  meritis hominum Deus Pater dilexit homines: sed sola tantum gratuita misericordia sua in tantum dilexit homines ut unicum filium suum mitteret mori pro peccatis hominum, ne homines amplius moriantur in peccatis, quicunque eius obedierint preceptis. Et quia per inobedientiam primi hominis Adam moriebantur omnes homines Deo in peccatis: ideo obediens esse dignatus est, Deus ipse filius Dei Domino Patri suo usque ad mortem, ut pro hominum moreretur uita et salute, ut omnibus sibi credentibus uite uiam aperiret, eosque secum ad eternam et beatam immortalitatem perduceret unde per culpam ceciderant.

Charissimi, si sic Deus dilexit nos, et nos debemus inuicem diligere. Cum ergo in tantum nos Deus nullis  nostris precedentibus meritis dilexit, ut diximus: cur nos inuicem odio habemus, nisi ut diabolo satisfaciamus et Dei uoluntati repugnemus? Cur inuidia proximi stimulamur, nisi ut ingratam dilectionem nobis faciamus? Cur iracundia et zelo mordemus proximos? nisi ut Dei mandata despiciamus et non Deo sed diabolo nos mancipemus. Et cum hec ita sint, fratres, omni intentione, omni cautela, omni festinatione, omnique sollicitudine fugere ista et his similia mala debemus, et omni studio per Dei misericordiam deuitare: ut eterna possimus supplicia euadere. Meminisse sollicite debemus, quia in tantum nos Deus dilexit, ut filium suum unicum mori mitteret pro nobis: et quia Dei filius etiam mortuus est pro nobis: et quia nichil Deo pro tanta  et pro tam inestimabili pietate sua retribuere digne ualemus, nisi ut nos inuicem puro corde et casta ac sincera caritate diligamus in Deo non iniquo et noxio amore seculari. Nihil nostris proximis faciamus quod nobismetipsis fieri nolumus: nichil boni quod nobismetipsis fieri optamus, proximis nostris inuideamus; talibus enim uerbis fratres mei cognoscere possumus: quia contra talem facere dilectionem, ut audistis contra Deum facere est, quia Deus est dilectio: Nemo dicat in hominem pecco: quando non diligo fratrem meum: iam si audes fac contra Deum: et noli diligere fratrem tuum. Nam qui non diligit manet in morte: Qui autem diligit inhabitat in eo Spiritus sanctus Deus. Quia Deus caritas est, et qui manet in caritate in Deo manet et Deus in eo.  Omnis enim qui non diligit Deum alienus est ab eo, et hic est Antichristus, et quamuis intret in basilicam numerari inter filios Dei non potest. Habere enim baptismum et malus esse potest, accipere sacramentum corporis et sanguinis Domini, et malus esse potest. Nam de talibus scriptum est, qui manducat et bibit indigne iudicium sibi manducat et bibit. Christianus enim uocari, et malus esse potest, habere autem caritatem et malus esse non potest. Hoc est ergo proprium hominibus a Deo donum, ipse est salutaris fons: ad hunc bibendum docet nos Apostolus, ad hunc bibendum nos hortatur Spiritus sanctus, quia si diligamus inuicem Deus in nobis manet, et caritas eius in nobis perfecta est, ipso largiente  Domino nostro Iesu Christo cui sit laus, honor et gloria per infinita secula seculorum. Amen.



HOMILIA LXXuII. IN EODEM FESTO. Lectio sancti Euangelii secundum Lucam.

In illo tempore. Homo quidam erat diues, et induebatur purpura et bysso, et epulabatur quotidie splendide, etc.

Purpuram regii habitus esse colorem marinis e conchulis uinctam nemo fere qui dubitet: nam conchule ferro circumcise lachrymas purpurei coloris quibus lana tingatur emittunt, byssus uero genus est quoddam lini, nimium candidi et mollissimi: quod Greci papaten uocant. Admonuerat ergo Dominus supra facere, amicos de mammona iniquitatis, qui  cum ab hac uita defecerimus, recipiant nos in eterna tabernacula. Quod audientes Pharisei deridebant, uerum ille que proposuerat exemplis astruens, ostendit ideo diuitem purpuratum irremediabiliter apud inferos tortum, quia pauperem Lazarum, a quo in uite tabernacula recipi posset amicum sibi facere neglexerat: nonnulli autem putant precepta ueteris Testamenti districtiora esse, quam noui: sed hi nimirum improuida consideratione falluntur. In illo enim non tenacia sed rapina multatur, ibi res iniuste sublata restitutione quadruplici punitur: hic autem diues iste non abstulisse aliena reprehenditur, sed propria non dedisse; nec dicitur, quia ui unumquempiam oppressit: sed quia in acceptis rebus, se extulit. Hinc ergo hinc summopere colligendum est:  qua pena multandus sit, qui aliena diripit, si inferni damnatione percutitur, qui propria non largitur. Et sunt nonnulli qui cultum subtilium pretiosarumque uestium non putant esse peccatum, quod si uidelicet culpa non esset nequaquam sermo Dei tam uigilanter exprimeret, quod diues qui torquetur apud inferos, bysso et purpura indutus fuisset: nemo quippe uestimenta precipua nisi ad inanem gloriam querit, uidelicet ut honorabilior ceteris esse uideatur: quam culpam possumus melius etiam e diuerso colligere! quia si abiectio uilis indumenti uirtus non esset, Euangelista de Ioanne uigilanter non diceret, erat indutus pilis camelorum. Sed notandum nobis magnopere est in ore ueritatis de superbo diuite, et de humili paupere, quantus sit ordo narrationis:  Ecce enim dicitur, homo quidam erat diues, et protinus subiungit

Erat quidem mendicus nomine Lazarus. Certe plus solent in populo nomina diuitum, quam pauperum sciri. Quid est quod Dominus de paupertate et diuite uerbum faciens, nomen pauperis dicit, nomen diuitis non dicit, nisi quod Deus humiles nouit atque approbat et superbos ignorat. Unde et quibusdam de miraculorum uirtute superbientibus in fine dicturus est, Nescio uos, unde scitis, discedite a me omnes operarii iniquitatis. At contra Moysi dicitur, Noui te ex nomine: Ait ergo de diuite, Homo quidam, ait de paupere, Egenus nomine Lazarus. Ac si aperte dicat, pauperem humilem scio, superbum diuitem  nescio. Illum cognitum per approbationem habeo, hunc per iudicium reprobationis ignoro.

Qui iacebat ad ianuam eius, ulceribus plenus, cupiens saturari de micis que cadebant de mensa diuitis: sed et canes ueniebant et lingebant ulcera eius. Plenus ulceribus mendicus Lazarus ante ianuas diuitis iacet, qua de re una, Dominus duo iudicia expleuit: habuisset enim fortasse aliquam excusationem diues, si Lazarus pauper et ulcerosus ante eius ianuam non iacuisset, si remotus fuisset, si eius inopia non esset in oculis importuna; rursus si longe esset diues ab oculis ulcerosi pauperis minorem tolerasset tentationem pauper in animo. Sed dum egenum et ulceratum ante ianuam diuitis et deliciis affluentis posuit, in una eademque re et ex uisione  pauperis non miserentis diuitis cumulum damnationis intulit, et rursum ex uisione diuitis, tentatum quotidie pauperem probauit, cui certe poterat ad penam sufficere paupertas, etiam si sanus fuisset, rursum suffecisset egritudo, etiamsi subsidium adesset; sed ut probaretur amplius pauper, simul hunc et paupertas et egritudo labefecit, atque insuper uidebat procedentem diuitem obsequentibus cuneis fulciri et se in infirmitate et inopia a nullo uisitari: Nam quia nemo ei ad uisitandum aderat, testantur canes qui licenter uulnera lingebant, ex una ergo re omnipotens Deus duo iudicia exhibuit, dum Lazarum pauperem ante ianuam diuitis iacere permisit, ut et diues impius damnationis sibi augeret ultionem,  et tentatus pauper cresceret ad remunerationem.

Factum est autem ut moreretur mendicus, et portaretur ab angelis in sinum Abrahe. Mortuus est autem et diues, et sepultus est in inferno. Sinus Abraham requies est beatorum pauperum, quorum est regnum celorum, quo post hanc uitam recipiuntur, sepultura inferni penarum profunditas que superbos immisericordes post hanc uitam deuorat.

Eleuans autem oculos suos cum esset in tormentis, uidit Abraham a longe et Lazarum in sinu eius; et ipse clamans dixit: Pater Abraham miserere mei, et mitte Lazarum ut intingat extremum digiti sui in aquam, ut refrigeret linguam meam, quia crucior hac flamma. O quanta sublimitas iudiciorum Dei! quam districte agitur bonorum actuum malorumque retributio! certe  superius dictum est: quia in hac uita Lazarus cadentes micas de mensa diuitis querebat, et nemo illi dabat, nunc de supplicio diuitis dicitur quia de extremo digito Lazari distillari aquam in ore suo concupiscit. Qui ergo mense sue uel minima dare noluit, in inferno positus, usque ad minima querenda peruenit: sed notandum ualde est, quid sit quod diues in igne positus linguam refrigerari petit. Mos quippe est sacri elogii ut aliquando aliud dicat, sed ex eodem dicto aliud innuat. Superius hunc superbum diuitem Dominus non loquacitati uacantem dixerat, sed superflue conuiuantem, neque hunc de loquacitate narrauit, sed cum elatione et tenacia de edacitate peccasse; sed quia abundare in conuiuiis  loquacitas solet, is qui hic male conuiuatus dicitur apud inferos grauius in lingua ardere perhibetur. Sed cum graui ualde pauore pensandum est quod sequitur:

Et dixit illi Abraham: Fili, recordare quia recepisti bona in uita tua, et Lazarus similiter mala; nunc autem hic consolatur, tu uero cruciaris. Ecce enim cum dicitur, Recepisti bona in uita tua, indicatur et diues iste boni aliquid habuisse ex quo in hac uita bona reciperet, rursumque dum de Lazaro dicitur, quia recepit mala, profecto monstratur et Lazarum habuisse malum aliquod, quod purgaretur, sed mala Lazari purgauit ignis inopie et bona diuitis remunerauit felicitas transeuntis uite.

Et in his omnibus, inter nos et uos chaos magnum  firmatum est, ut hi qui uolunt hinc transire ad uos, non possint, neque inde huc transmeare. Qua in re ualde querendum est quomodo dicatur, ut hi, qui uolunt ad uos transire non possint, quia enim hi, qui in inferno sunt, ad beatorum sortem transire cupiunt, dubium non est, qui uero iam in beatitudinis sorte suscepti sunt quo pacto dicitur quia transire ad eos, qui in inferno cruciantur, uolunt? Sed sicut transire reprobi ad electos cupiunt, id est, a suppliciorum suorum afflictione migrare, ita ad afflictos atque in tormentis positos transire iustorum est, mente ire per misericordiam, eosque uelle liberare, sed qui uolunt de beatorum sede ad afflictos atque in tormentis positos transire, non possunt, quia iustorum anime quamuis in sue nature bonitate misericordiam habeant,  iam tamen auctoris sui iustitie coniuncti tanta rectitudine constringuntur, ut nulla ad reprobos compassione moueantur. Sed postquam ardenti diuiti de se spes tollitur, eius animus ad propinquos quos reliquerat, recurrit, quia reproborum mentem pena sua quandoque inutiliter erudit ad caritatem, ut iam tunc etiam suos spiritaliter diligant, qui dum hic peccata diligerent, nec se amabant. Unde nunc sequitur:

Et ait: Rogo ergo te, Pater, ut mittas eum in domum patris mei. Habeo enim quinque fratres, ut testetur illis ne et ipsi ueniant in locum hunc tormentorum. Qua in re notandum, ardenti diuiti quanta ad supplicium cumulantur. Ad penam namque suam ei et cognitio seruatur et memoria. Cognoscit enim  Lazarum, quem despexit, fratrum quoque suorum meminit, quos reliquit. Perfecta quippe ei ultio de paupere non esset, si hunc de retributione non cognosceret. Et perfecta pena in igne non esset, si non hoc quod ipse patitur suis timeret; ut ergo peccatores amplius in supplicio puniantur et eorum uident gloriam, quos contempserunt, et de illorum etiam pena torquentur, quos inutiliter amauerunt. Credendum uero est, quod ante retributionem extremi iudicii, iniusti in requie quosdam iustos conspiciunt, ut eos uidentes in gaudio, non solum de suo supplicio, sed etiam de illorum bono crucientur. Iusti uero in tormentis semper intuentur iniustos, ut hinc eorum gaudium crescat, quia malum conspiciunt quod misericorditer  euaserunt. Tantoque maiores ereptori suo gratias referant quanto uident in aliis quod ipsi perpeti si essent neglecti potuerunt, quia qui creatoris sui claritatem uident, nichil in creatura agitur quod uidere non possint.

Et ait illi Abraham: Habent Moysen et prophetas, audiant illos. Sed qui uerba Dei despexerat hoc audire non posse suos sequaces estimabat, unde respondit diues:

Non, Pater Abraham, sed si quis ex mortuis ierit ad eos, penitentiam agent. Cui mox ueraci sententia dicitur:

Si Moysen et prophetas non audiunt, neque si quis ex mortuis resurrexerit, credent. Quia nimirum qui uerba legis despiciunt, redemptoris precepta qui ex  mortuis surrexit quanto minus implebunt, tanto hec difficilius, et nimirum constat, quia cuius implere dicta renuunt: ei procul dubio credere recusant. Inter hec notandum est, quod ei dicitur, memento, fili, ecce enim Abraham filium uocat quem tamen a tormento non liberat, quoniam huius infidelis populi precedentes patres fideles quia multos a sua fide deuiasse considerant, eos nulla compassione a tormentis eripiunt, quos tamen per carnem filios recognoscunt. In tormentis autem diues positus quinque fratres habere se perhibet, quia superbus isdem Iudaicus populus qui ex magna parte damnatus est, sequaces suos, quos super terram reliquit, quinque sensibus corporis deditos nouit. Quinario ergo numero fratres quos reliquerat exprimit: quia eos ad  spiritalem intelligentiam non assurgere in inferno positus gemit. Petit ut ad eos Lazarus mittatur, cui quod Moysen et prophetas habeant dicitur. Sed ut quod non credunt nisi quis ex mortuis resurrexerit. Cui protinus respondetur: Si Moysen et prophetas non audiunt nec si quis ex mortuis resurrexerit credent ei. Certe de Moyse ueritas dicit: Si crederetis Moysi, crederetis utique et mihi, de me enim ille scripsit. Impletur ergo quod per Abrahe responsionem dicitur, ex mortuis enim Dominus resurrexit, sed Iudaicus populus quia Moysi credere noluit, ei etiam qui resurrexit ex mortuis credere contempsit. Cumque Moysi uerba spiritualiter intelligere renuit, ad eum de quo Moyses locutus fuerat non peruenit. Nam Moyses de Domino nostro Iesu Christo auditoribus  suis ita pronuntiauit dicens: Prophetam uobis suscitabit Dominus de fratribus uestris tanquam me, ipsum audietis. Unde adhuc scriptum est, et quicunque non audierit prophetam, illum exterminabitur de populo suo, quia ipse est Dominator celi et terre, cui honor et gloria in secula seculorum. Amen.


IN NATALI SANCTORUM NABORIS ET NAZARII.

Lectionem et Euangelium require in natali sanctorum plurimorum.

Lectio Epistole B. Petri apostoli.

Benedictus Dominus Deus et Pater Domini nostri Iesu Christi, qui secundum magnam misericordiam suam regenerauit nos in spem uiuam per resurrectionem Iesu Christi ex mortuis.

 Lectio sancti Euangelii secundum Lucam.

In illo tempore dixit iehsu discipulis suis: Sint lumbi uestri precincti, etc.



HOMILIA LXXuIII. FERIA Iu. Lectio Epistole B. Pauli apostoli ad Colossenses.

Fratres, mortificate membra uestra que sunt super terram, etc.

Quia immortales post resurrectionem effecti peccare ultra non poterimus, mortales uero sequitur ut peccent. Sicuti ergo ex diuersis membris peccatorum compositum mortalem hominem supponit propter quod et mortales talia agere possint, nam quod dixit, membra que sunt super terram, ut dicat actus prauos quos solent mortales sequi. Mortificatis  ergo istis membris resurgimus in fide prius. Quomodo autem precedit mors secundum spiritum resurrectionem, que est secundum spiritum, sic precessura est mors secundum carnem resurrectionem, que futura est secundum carnem.

Fornicationem, immunditiam, libidinem, concupiscentiam malam, et auaritiam, que est simulacrorum seruitus. Neque enim beatus Apostolus ad abscissionem manuum aut pedum aut genitalium immiti nos preceptione compellit, sed corpus peccati et que sit eius destructio consequenter exponit. Ut iam, inquit, non seruiamus peccato, a quo etiam se liberari cum eiulatu postulat dicens, infelix ego homo, quis me liberabit de corpore mortis huius? Hoc itaque peccati corpus multis uitiorum membris probatur  exstructum, et ad eius attinet portionem quidquid et facto et dicto uel cogitatione peccatur. Notandum quod idolorum culturam auaritiam uocauit, quasi que a similitudine Dei eos possit diuellere. Nec enim possibile est ut quis se a prauis negotiis abstineat, qui plus habendi cupiditate tenetur, ideo auaritiam idolorum seruituti comparat. Neque hoc silendum arbitror, quod sicut fornicationis genera sunt tria, quod per commistionem sexus utrumque perficitur secundum quod absque femineo tactu pro quo Ieremie patriarche Iude filius a Domino percussus legitur, quod in Scripturis sanctis immunditia nuncupatur: super quo Apostolus, dico, inquit innuptis et uiduis, bonum est illis si sic permanserunt sicut ego. Quod si se non continent nubant,  melius est enim nubere quam uri, tertium quod animo ac mente concipitur de quo Dominus in Euangelio, qui uiderit, ait, mulierem ad concupiscendum eam iam mechatus est eam in corde suo. Ita philargyrie genera sunt tria: primum quod renuntiantes diuitiis a facultatibus suis spoliari non sinit, secundum quod ea que a nobis dispersa sunt, uel indigentibus distributa, resumere nobis maiore cupiditate persuadet: tertium quod ea que ne antea quidem possidebamus desiderari et acquiri compellit; et ut ostenderet quomodo non potest quis ista sine noxa facere, propter que, inquit, uenit ira Dei super filios diffidentie, non solum peccare nos absurdum est, sed et resurgentes si deliquerimus  penam necessariam expectatimus, in quibus et uos ambulastis aliquando cum uiueretis in illis, dudum quidem agebantur a uobis quando cum presenti uita totam spem uestram demetiebamini, nichil amplius exspectantes.

Nunc autem deponite et uos omnia, iam ultra secundum illa uiuere uos non conuenit qui maxime in immortalitate eritis, in qua consistere nunc forma existimamini. Sed discedendum est nobis ab his omnibus, et deponere debemus iram, indignationem, malitiam, blasphemiam, turpem sermonem de ore nostro. Sciendum autem quod ire tria sunt genera, unum quod exardescit intrinsecus, aliud quod in uerbum et opus effectumque prorumpit, quod odium nuncupatur, de quibus et Apostolus, nunc  autem deponite, inquit, et uos omnia, iram et indignationem; tertium quod non ut illa feruens ad horam digeritur, sed per dies et tempora reseruatur quod anni centum dicitur, que omnia equali sunt a nobis horrore damnanda. Quapropter si illam summam diuini premii cupimus adipisci de quo dicitur, Beati mundo corde, quoniam ipsi Deum uidebunt, non solum hec e nostris actibus amputanda est, sed etiam de intimis anime radicitus exstirpanda.

Nolite mentiri inuicem. Non dixit alterutrum, sed inuicem, hoc enim uult dicere, quoniam non est iustum ut cum simulatione uobis narretis, sed sincera mente. Et quoniam membra nominauit, actus seipsum sequentes adiicit.

Exspoliantes uos ueterem hominem cum actibus eius.  Ex integro, inquit, conuenit uos mortalem deponentes hominem, deponere etiam et actus consequentes illum.

Et induite nouum, eum qui renouatur in agnitione Dei, secundum imaginem eius qui creauit eum. Consentanea agere debetis huic nouo, quem induti estis, renouati et facti secundum imaginem eius, qui istius recreationis nobis auctor exstitit, ut dicamini Christiani: Itaque inconuertibiles manere uos in bono per omnia conuenit, hoc enim uobis in futuro aderit pro possibilitate in presenti uita. Deinde et ostendens huius recreationis bonum, inquit:

Ubi non est gentilis et Iudeus, circumcisio et preputium, barbarus et Scytha, seruus et liber, sed omnia et in omnibus Christus. At ubi, inquit, in illa transformatione constiterimus, ultra non erit discretus Iudeus et  gentilis, nam circumcisionis et preputii discretio interempta est, eo quod immortales sumus effecti, ita ut neque barbarus, neque liberi, neque serui possint ulterius perspici, Christo in omnibus apparente, ad cuius similitudinem immortalitate potiemur, prestante ipso omnium bonorum largitore, qui uiuit et regnat cum Deo Patre in unitate Spiritus sancti per omnia secula seculorum. Amen.



HOMILIA LXXIX. ITEM FERIA Iu. Lectio sancti Euangelii secundum Mattheum.

In illo tempore dixit iehsu discipulis suis: Nolite putare quoniam ueni soluere legem aut prophetas: non ueni soluere, sed adimplere, etc.

 Postquam hortatus est audientes, ut se prepararent ad omnia sustinenda pro ueritate atque iustitia, et non absconderent bonum, quod accepturi erant, sed ea beneuolentia discerent ut ceteros docerent non ad laudem suam, sed ad gloriam Dei bona sua opera referentes, incipit eos informare et docere quid doceant, tanquam si quererent dicentes: Ecce uolumus omnia sustinere pro tuo nomine et doctrinam tuam non abscondere. Sed quid est hoc ipsum quod uetas abscondi, et pro quo iubes omnia tolerari: nunquid aliud dicturus es contra ea que in lege scripta sunt: non, inquit, nolite enim putare quoniam ueni soluere legem aut prophetas. Non ueni soluere sed adimplere. In hac enim sententia sensus duplex est, et secundum utrumque tractandus est.  Nam qui dicit, non ueni soluere legem, sed adimplere, aut addendo dicit quod minus habet, aut faciendo quod habet. Ergo prius consideremus quod primo posui. Nam qui addidit quod minus habet non utique soluit quod inuenit, sed magis perficiendo confirmauit. Siue ergo ea que de se prophetata sunt complere uenit inhumanatus, siue illa que antea propter infirmitatem audientium rudia et imperfecta fuerant complere, iram tollens et uicem talionis excludens et occultam in mente concupiscentiam habere prohibens.

Amen, quippe, dico uobis, donec transeat celum et terra, iota unum aut unus apex non preteribit a lege donec omnia fiant. Promittuntur celi noui et terra noua que facturus est Dominus Deus, si enim noua creanda sunt, consequenter  hec erunt transitura. Quod autem sequitur, Iota unum aut unus apex non preteribit a lege donec hec omnia fiant, ex figura littere ostenditur quod etiam que minima putantur in lege sacramentis specialibus plena sunt, et omnia recapitulantur in Euangelio. Inter litteras ergo, Iota minor est ceteris, que uno dicto fit, apex autem etiam ipsius est aliqua in summa particula, quibus uerbis ostendit in lege ad effectum etiam minima queque produci. Apte autem Iota Grecum et non Ioth Hebreum posuit, quia Iota in numero X significat, et decalogum legis enumerat, cuius quidem apex et perfectio est Euangelium.

Qui, ergo, soluerit unum de mandatis istis minimis et docuerit sic homines, minimus uocabitur in regno  celorum. Itaque nec minima quidem mandatorum Dei, nisi cum piaculo Dei constituti esse soluenda, futuros minimos, id est nouissimos ac pene nullos denuntians minima soluentes. Nulla autem his minora possunt esse, que minima sunt, minimum est autem omnium, Domini passio et crucis mors, quam si quis tanquam erubescendam non confitebitur, erit minimus, confitenti uero magne in celo uocationis gloriam pollicetur. Aliter autem suggillat Phariseos hoc capitulo, qui contemptis mandatis Dei statuerunt proprias traditiones quod non eis prosit doctrina in populis, si uel paruum quod in lege preceptum est destruant. Mandata ergo minima significantur per unam Iotam aut unum apicem, sicut supra ostensum  est; qui ergo soluerit et docuerit sic, id est, secundum id quod soluit, non secundum id quod inuenit et legit, minimus uocabitur in regno celorum: ubi nisi magni esse non possunt. Potest et hoc moraliter accipi; soluit autem mandatum Dei is qui non implet, quanquam non in mandato solutionem faciat, sed in semetipso, firmum est enim Dei mandatum et potest solui scriptura, lex ergo quodammodo ligatio est, qui autem ligationes Dei excidit, ipse mandata soluit, in semetipso et non in ipsis. Talis quidem ille minimus uocabitur in regno celorum: quia despectissimus est in Ecclesia sanctorum. Nam et regnum celorum hic presentem Ecclesiam significat, sicut et alibi, ubi scriptum est: Simile est regnum celorum sagene misse in mare; et Regnum Dei intra uos  est. Qui autem fecerit et docuerit, hic magnus uocabitur in regno celorum; in faciendo enim legis mandata magni nomen meretur ille qui docet quia non doctores, nec auditores, sed factores legis iustificabuntur apud Deum. Quibus merces etenim ab ipso bonorum omnium largitore in futuro retribuetur, Domino uidelicet Iesu Christo qui uiuit et regnat per omnia secula seculorum. Amen.



HOMILIA LXXX. FERIA uI. Lectio sancti Euangelii secundum Lucam.

In illo tempore dixit iehsu discipulis suis: Impossibile est ut non ueniant scandala: ue autem illi per quem ueniunt, etc.

Dicit et Apostolus, Oportet autem et hereses esse,  ut qui probati sunt manifesti fiant in uobis. Impossibile ergo in hoc mundo erroribus erumnisque plenissimo scandala sepissime non uenire, sed ue illi, qui quod impossibile est non uenire suo uitio facit, ut per se ueniat ubi quamuis generali sententia uel aliquis falsus frater, uel ipse Iudas qui proditioni animum preparabat intelligi queat, tamen iuxta consequentiam sermonis hic locus ad superiora respicit, ubi Dominus de eleemosyna danda locutus a Phariseis irridetur. Qui enim recta loquentem uituperat, scandalum profecto, id est, offendiculum et ruinam auditoribus prebet infirmis, maxime si et ipse cum Phariseis legis uideatur habere scientiam. Quem increpans Apostolus ait, et peribit infirmus in tua scientia frater propter quem Christus mortuus est.

 Utilius est illi si lapis molaris imponatur circa collum eius, et proiiciatur in mare, quam ut scandalizet unum de pusillis istis. Secundum morem prouincie loquitur, quod maiorum criminum ista apud ueteres Iudeos pena fuerit, ut in profundum ligato saxo demergerentur, et reuera utilius est innoxium pena quamuis atrocissima, temporaria tamen, uitam finire corpoream quam fratri nocentem mortem anime mereri perpetuam. Attendite uobis, si peccauerit in te frater tuus, increpa illum; et si penitentiam egerit, dimitte illi. Tale quid et in Deuteronomio legimus, Ne oderis fratrem tuum in corde tuo, sed publice argue eum, ne habeas super illo peccatum. Quo igitur ordine scandala declinare, et ue perpetuum  uitare possimus insinuat, si nos uidelicet ipsos ne quem ledamus attendimus, si peccantem celo iustitie corripimus, si ex corde penitenti misericordie pietatisque uiscera pandimus.

Et si septies in die peccauerit in te, et septies in die conuersus fuerit ad te, dicens: Penitet me, dimitte illi. Septenario numero non uenie dande terminus ponitur, sed uel omnia peccata dimittenda uel semper penitenti dimittendum precipitur. Solet etenim sepe per septem cuiuscunque rei aut temporis uniuersitas indicari, unde et in psalmo canitur: Septies in die laudem dixi tibi.

Et dixerunt apostoli ad Dominum: Adauge nobis fidem. Dixerat super Dominus, qui fidelis in minimo et in maiore fidelis est, et si in alieno fideles non  fuistis, quod uestrum est quis dabit uobis? Et ideo Apostoli qui in alieno ac minimo, hoc est, in terrenorum contemptu iam fuere fideles, in suo sibi ac maiore fidem postulant augeri.

Dixit autem Dominus: Si haberetis fidem sicut granum sinapis, diceretis huic arbori moro: Eradicare et transplantare in mare, et obediret uobis. Fidem perfectam grano sinapis comparat, que sit uidelicet et ad faciem humilis et in pectore feruens, uilis quidem passim contuentibus nullarumque uirium apparens, sed pressuris attrita quid intus gerat ostendens. Sed et notandum quod granum sinapis ad purgationem capitis saluberrime prodest, nam si optime tritum et cribellatum tepide pingui mulso admisceas, et hoc ieiunus contra solem calidum uel  in balneo gargarizes, omnem humorem noxium, etiam si crassior fuerit, de capite purgat et imminentium quoque imbecillitatum facit pericula uitari. Sic profecto fides tentationum pistillo probata, ab omni leuium cogitationum superficie cribo discretionis castigata, et perfecte dilectionis melle dulcorata omnes de corde, quod est interioris nostri hominis caput, uitiorum sentinas, non solum ad presens exhaurit, sed et in futurum ne recolligi ualeant precauet. Arbor autem morus eradicanda et in mare transplantanda uel simpliciter posita potest intelligi, quod uidelicet consummate fidei indicium sit uerbo elementis imperare, ut quod de uno specialiter dictum est, hoc generaliter de omnibus sentiendum credatur.

 Quis autem uestrum, habens seruum arantem aut pascentem? Hec parabola docet ut fides quo uirtutibus foris excellentior, eo in ipsa conscientia fiat intus humilior. Seruus quippe arans aut pascens, quilibet Ecclesie doctor intelligitur, de quo Dominus ait: Nemo mittens manum suam in aratrum et aspiciens retro aptus est regno Dei. Et alteri sese amare testanti, tertio respondit: Pasce oues meas.

Qui regresso de agro dicet illi: Statim transi, recumbe; et non dicet ei: para quod cenem. Serius de agro regreditur cum intermisso ad tempus opere predicandi, ad conscientiam doctor recurrit, atque a publico locutionis ad curiam cordis rediens sua secum secretus, acta uel dicta retractat. Cui non  statim Dominus transi, recumbe dicit, id est, transi de hac uita mortali et in eterne uite beata sede refouere. Hec enim postea dicturus interim post pastum atque agriculturam domi sibi iubet parare quod cenet, hoc est post laborem aperte locutionis, humilitatem quoque proprie considerationis exhibere.

Et precinge te, et ministra mihi donec manducem et bibam. Precingi est, mentem humiliatam ab omnibus fluctuantium cogitationum sinibus, quibus operum gressus impedire solet constringere, nam qui uestimenta precingit, hoc agit utique ne incedens inuoluatur ad lapsum, ministrare uero Deo est minimum se per omnia et absque gratie eius auxilio nichil uirium habentem profiteri. Minister  enim a minore statu, id est, subiectione, sicut et Magister a maiori uocabulum sumpsit. Ministrat ergo conditori, qui eius naturam considerans eiusque iudicia pertimescens, de suis se uirtutibus humiliat.

Et tu posthec manducabis et bibes. Postquam, inquit, ipse tue predicationis opere delectatus, tueque compunctionis epulis fuero refectus, tunc demum tu transeas et recumbes, eternisque mee sapientie dapibus in eternum reficieris.

Nunquid gratiam habet seruo illi qui fecit que sibi imperauerat? non puto. Sic et uos cum feceritis omnia que precepta sunt uobis, dicite: Serui inutiles sumus. Si homo, inquit, ab homine seruo non uniforme sed multiplex ministerium exigit, nec  tamen ei gratiam habet, quanto magis uos, qui sine me nichil potestis facere, non temporum longitudinem et laborum merita pensare debetis, sed amore et famulatu spontaneo nouis semper studiis augere priora. Itaque dicite, serui inutiles sumus. Serui quidem qui pretio empti estis, inutiles uero quia Dominus bonorum uestrorum non indiget.

Quod debuimus facere, fecimus. Reuera debuimus, quia qui non uenit ministrari, sed ministrare, debitores sibi nos fecit ne nostris uidelicet operibus confidentes, sed de eius semper examine pauentes, cum propheta dicamus: Quid retribuemus Domino pro omnibus que retribuit nobis? Dabit enim ille in futuro iudicio unicuique mercedem condignam, bonis uidelicet uitam eternam et malis penam perpetuam.  Cui sit laus, honor et potestas in omnia secula seculorum. Amen.



HOMILIA LXXXI. DOMINICA III POST PENTECOSTEN. Lectio Epistole B. Ioannis apostoli.

Charissimi, nolite mirari si odit uos mundus. Nos scimus quoniam translati sumus de morte ad uitam, quoniam diligimus fratres, etc.

De humanitate erga proximos et de cauendo odio, presenti lectione admonemur ut audistis dilectissimi nobis; nolite mirari, inquit, si odit uos mundus: mundi enim nomine in Scripturis sepissime amatores mundi dicuntur; nos scimus quoniam translati sumus de morte ad uitam, quoniam diligimus fratres. Per  magnam Domini nostri Iesu Christi clementiam translati sumus, per eius passionem et mortem atque resurrectionem de morte et potestate diaboli ad liberam Domini nostri Dei seruitutem, de tenebris eterni supplicii ad beatitudinis eterne gaudia sumus perducti; et hoc in nostra situm est potestate, utrum mortem eligamus, an uitam. Mortem eligimus si in odio proximi et in amore persistimus mundi. uitam ergo eligimus si Deum toto corde, tota mente totaque uirtute diligimus et proximos nostros sicut nosmetipsos.

Qui non diligit, manet in morte. Redeat unusquisque ad cor suum, si ibi inueniet caritatem, id est dilectionem Dei et proximi puram, securus sit, quia transiuit de morte ad uitam. Ne ergo putetis, fratres,  leue esse odisse aut non diligere fratrem, audite quod sequitur:

Omnis qui odit fratrem suum, homicida est. Iam enim si continebit quis odium fraternum, nunquid homicidium in corde suo contemnit? quamuis enim manus non moueat ad occidendum hominem, per odium proximi iam ut homicida reus est ante Deum. uiuit ille et iste iam interfector iudicatur: quia si non proximum, tamen seipsum et animam suam occidit in odio uel inuidia proximi sui.

Et scitis quoniam omnis homicida non habet uitam eternam in semetipso manentem. Spiritus enim sanctus discipline effugiet fictum: et ubi odium uel inuidia manet, non habet locum ibi caritas, que Deus est, nisi per longam benignitatem, humanitatem  proximi, per confessionem et penitentiam emendet: nam ubi non est caritas, id est, ubi Spiritus sanctus in corde hominis locum non habet, diabolum habet habitatorem. Quapropter, dilectissimi, abiicite de cordibus uestris odium et inuidiam, que preparant in uobis diaboli mansionem. Estote benigni erga proximos et diligite eos et Spiritui sancto per confessionem et penitentiam puram, dignum in cordibus uestris habitaculum per opera misericordie preparate.

In hoc cognouimus caritatem Dei, quoniam ille pro nobis animam suam posuit, et nos debemus pro fratribus animas nostras ponere. Exemplum enim Christi et apostolorum nos imitari oportet ut doctrina uel predicatio nostra operibus comprobetur; nichil enim  turpius quam si bonum quod quisque predicat, explere opere negligat: tunc enim predicatio utiliter profertur quando efficaciter adimpletur. Proinde sacerdotes nullius hominis inimicitias formidare habent, sed oppressores pauperum, et potentes inique agentes palam debent arguere atque ad indulgentiam inopum et ad sui emendationem sollicite prouo care. Quod si arguunt in caritate Dei et proximi fideles probantur existere. Sed si qui contra diuites inique agentes non se ad corrigendum erexerint sacerdotes, mercenarios se non pastores esse demonstrant, et a Dei caritate extraneos, quia uident lupum uenientem et fugiunt, dum malos redarguere metuunt. Et pro aliorum iniquitate damnantur, si  eos aut ignorantes non erudiunt, aut peccantes non arguunt.

Qui autem habuerit substantiam mundi, et uiderit fratrem suum necessitatem habere, et clauserit uiscera sua ab eo, quomodo caritas Dei manet in eo? Si enim nondum es idoneus mori pro fratre, iam idoneus esto dare de tuis facultatibus fratri, iam percutiat uiscera tua caritas: et non de iactantia facias, sed de intimo adipe misericordie, ut consideres illum in egestate positum. Si enim superflua non curas dare fratri tuo, animam tuam quomodo poteris ponere pro fratre tuo? Iacet pecunia in sinu tuo, quam fures tibi auferre possunt, et si illam non auferunt fures, moriendo illam deseris, etiamsi te illa uiuentem non deserat. Quid inde facturus es? esurit frater  tuus, in necessitate positus est, non habet ipse, tu habes. Considera enim quod simul estis empti, unum est pretium uestrum amborum. Christi enim sanguine redempti estis. Quomodo enim te Christianum esse gloriaris, si opera Christi non feceris? nichil enim tibi prodest Christianum nomen si operibus te christianum esse non probaueris.

Filioli mei, non diligamus uerbo, neque lingua, sed opere et ueritate: prestante Domino nostro Iesu Christo qui cum Patre et Spiritu sancto Deus uiuit et regnat in secula seculorum. Amen.



HOMILIA LXXXII. IN EODEM FESTO. Lectio sancti Euangelii secundum Lucam.

In illo tempore dixit iehsu similitudinem hanc:  Homo quidam fecit cenam magnam et uocauit multos. Et misit seruum suum hora cene dicere inuitatis ut uenirent quia iam parata sunt omnia, etc.

Quis est iste homo, nisi ille de quo per prophetam dicitur, et homo est et quis cognoscit eum, qui fecit cenam magnam quia satietatem nobis interne dulcedinis preparauit. Qui uocat multos, sed pauci ueniunt. Quia nonnunquam ipsi qui ei per fidem subiecti sunt, eterno eius conuiuio male uiuendo contradicunt. Et misit seruum suum hora cene dicere inuitatis ut uenirent, quia iam parata sunt omnia. Quid hora cene nisi finis est mundi? in quo nimirum nos sumus? sicut iam dudum Paulus testabatur dicens: nos in quos fines seculorum deuenerunt. Si ergo iam hora cene est, cum uocamur, tanto minus  debemus excusare nos a conuiuio Dei quanto propinquasse iam cernimus finem seculi. Idcirco autem hoc conuiuium Dei non prandium, sed cena nominatur, quia post prandium cena restat, post cenam uero conuiuium nullum restat, et quia eternum Dei conuiuium uobis in extremo preparabitur: rectum fuit ut hoc non prandium, sed cena uocaretur. Sed quis per hunc seruum qui a patrefamilias ad inuitandum mittitur nisi predicatorum ordo signatur? Ad repellendum autem fastigium nostrum iam parata sunt omnia, quia ad abstergendum mentis nostre torporem in cena Dei ille nobis singularis agnus occisus est, qui tulit peccata mundi.

 Et ceperunt omnes simul excusare. Offert Deus quod rogari debuit. Non rogatus dare uult quod uix sperari poterat ut dignaretur largiri postulatus et tamen contemnitur. Paratus delicias refectionis eterne denuntiat, et tamen simul omnes excusant. Sed dicunt aliqui, excusare nolimus, ad illud enim superne refectionis conuiuium et uocari et peruenire gratulamur. Qui uerum profecto dicunt si non plus terrena quam celestia diligunt, si non amplius rebus corporalibus quam spiritualibus occupantur. Unde hic quoque ipsa excusantium causa subiungitur, cum protinus subinfertur:

Primus dixit ei: uillam emi, et necesse habeo exire et uidere illam; rogo te, habe me excusatum. Quid per uillam nisi terrena substantia designatur? exit  ergo uidere illam qui sola exteriora cogitat propter substantiam.

Et alter dixit: Iuga boum emi quinque, et eo probare illa; rogo te habe me excusatum. Quid in quinque iugis boum nisi quinque corporis sensus accipimus? qui recte quoque iuga uocati sunt quia in utroque sexu geminantur. Qui uidelicet corporales sensus, quia comprehendere nesciunt interna, sed sola exteriora cognoscunt, et descrentes intima, ea que extra sunt tangunt, recte per eas curiositas designatur. Graue namque curiositatis est uitium, que dum cuiuslibet mentem ad inuestigandam uitam proximi exterius dicit, semper ei sua intima abscondit. Sequitur rogo te habe me excusatum. Dum enim dicit rogo, et tamen uenire contempsit, humilitas sonat  in uoce, superbia in actione. Et ecce hoc diiudicat prauus quisque cum audit, nec tamen ea que diiudicat agere desistit.

Et alius dixit: Uxorem duxi, et ideo non possum uenire. Quid per uxorem nisi uoluptas carnis accipitur? nam quamuis bonum sit coniugium, atque ad propagandam sobolem prouidentia diuina constitutum, nonnulli tamen non per hoc fecunditatem prolis, sed desideria expetunt uoluptatis, et ideo per rem iustam significari potest non incongrue res iniusta. Ad cenam nos ergo eterni conuiuii summus paterfamilias inuitat, sed dum hunc terrena cura occupat, illum alieni actus sagax cogitatio deuastat, alterius etiam mentem uoluptas carnis inquinat, fastidiosus quisque ad eterne uite epulas non  festinat.

Et reuersus seruus nuntiauit hec domino suo. Tunc iratus paterfamilias dixit seruo suo: Exi cito in plateas et uicos ciuitatis, et pauperes ac debiles, cecos et claudos, introduc huc. Ecce qui terrene substantie plus iusto incubat, uenire ad Dominicam cenam recusat. Qui labori curiositatis insudat, preparata uite alimenta fastidit. Qui carnalibus desideriis in heret, spiritalis conuiuii epulas respuit. Quia ergo uenire superbi renuunt, pauperes eliguntur. Cur hoc? quia, iuxta Pauli uocem, infirma mundi elegit Deus, ut confundat fortia. Pauperes autem et debiles dicuntur qui iudicio suo apud semetipsos infirmi sunt. Nam pauperes et quasi fortes sunt, qui et positi  in paupertate superbiunt. Ceci uero sunt qui nullum ingenii lumen habent: claudi quoque qui rectos gressus in operatione non habent. Sed dum morum uitia in membrorum debilitate signantur, profecto liquet quia sicut illi peccatores fuerunt qui uocati uenire noluerunt, ita hi quoque pauperes sunt, qui inuitantur et ueniunt, sed peccatores superbi respuuntur et peccatores humiles eliguntur. Sed deductis ad cenam pauperibus, quid puer subiungat audiamus:

Domine, factum est ut imperasti et adhuc locus est. Multi tales ad Dominicam cenam ex Iudea collecti sunt. Sed multitudo que ex Isrelitico populo credidit, locum superni conuiuii non impleuit, intrauit autem iam frequentia Iudeorum, sed adhuc locus uacat  in regno ubi suscipi debeat numerositas gentium. Unde et eidem seruo dicitur:

Exi in uias et sepes, et compelle intrare, ut impleatur domus mea. Cum de uicis et plateis ad cenam Dominus inuitat, illum uidelicet populum designat, qui tenere legem sub urbana conuersatione nouerat; cum uero conuiuas suos colligi ex uiis et sepibus precipit, nimirum agrestem populum colligere, id est, gentilem querit. Notandum uero quod in hac inuitatione tertio non dicitur inuita, sed compelle intrare. Nam sunt nonnulli qui bona facienda intelligunt, sed hec facere desistunt, his, ut superius diximus, plerumque contingit ut eos in carnalibus desideriis suis mundi huius aduersitas feriat, sepe namque aut longa egritudine tabescunt, aut afflicti  iniuriis concidunt, aut percussi grauioribus damnis affliguntur, seque ipsos in suis desideriis reprehendentes ad Dominum corda conuertunt. Qui ergo huius mundi aduersitatibus fracti ad Dei amorem redeunt, atque a presentis uite desideriis corriguntur, quid isti nisi compelluntur ut intrent? sed ualde est tremenda sententia, que protinus subinfertur. Ait enim:

Dico autem uobis quod nemo uirorum illorum qui uocati sunt, gustabit cenam meam. Ecce per se uocat, per angelos uocat, per patres uocat, per prophetas uocat, per apostolos uocat, per pastores uocat, plerumque per miracula uocat, plerumque per flagella uocat, aliquando per huius mundi prospera uocat, aliquando per aduersa, nemo contemnat  ne dum uocatus excusat, cum uoluerit intrare non ualeat.



HOMILIA LXXXIII. FERIA Iu. Lectio libri Sapientie.

In diebus illis dixit Salomon filiis Isrel: Diligite iu titiam qui iudicatis terram.

Admonet sapientia diuina prepositos populi Dei quibus iudicandi data est potestas, ut iustitiam diligant et equitatem in iudicio conseruent. Alias potest hec sententia ad omnes generaliter pertinere, qui ratione uigent et intelligibilem mentem habent; ut terram, hoc est carnem suam, iudicantes iustitiam diligant, scilicet ut non faciant carnis curam in concupiscentiis,  sed spiritus imperio illam subiicientes uirtutibus, quibus anima nutritur, maxime operam impendant deinde corpori suo secundum necessitatem et non secundum uoluptatem consulant, recolentes semper illam sententiam legis: Quia non in solo pane uiuit homo, sed in omni uerbo quod procedit de ore Dei.

Sentite de Domino in bonitate, et in simplicitate cordis querite illum. In bonitate autem de Domino sentit qui sanctam Scripturam secundum pietatem legit atque intelligit. Et in simplicitate cordis eum querit qui humiliter eius uoluntati se subiicit ad custodiendum uidelicet mandata ipsius. Nam qui pie Deum querit honorat sanctam Scripturam et non reprehendit quod nondum intelligit et propterea  non resistit. Quod est mitem esse de quo in Euangelio ait: Beati mites quoniam ipsi possidebunt terram.

Quoniam inuenitur ab his qui non tentant illum: apparet autem eis qui fidem habent in illum. Periculosum est enim humana presumptione Deum tentare, cum scriptum sit, Non tentabis Dominum Deum tuum, sed salubre est fide recta illum honorare, quia iustus ex fide uiuit.

Peruerse enim cogitationes separant a Deo, probata uirtus corripit insipientes. Manifestum est quod omnis cogitatio impia et praua uoluntas nullo modo iungatur Deo; non concordet summo bono, quia non est societas lucis ad tenebras, nec conuentio Christi ad  Belial. Ubi autem bona intentio et studium sacrarum uirtutum inerunt cordi, insipientium semper uitia reprobant atque arguunt errores, unde necesse habent amatores uere sapientie ut mundent sua corda et totam intentionem animi in affectum uertant conditoris sui.

Quoniam in maleuolam animam non introibit sapientia, nec habitabit in corpore subdito peccatis. Huic testimonio Iacobus apostolus paria sentiendo in Epistola sua scripsit dicens: Nunquid potest, fratres mei, ficus oliuas facere, aut uitis ficus? Sic neque salsa dulcem potest facere aquam. Quis sapiens et disciplinatus inter uos, ostendat bonam conuersationem in mansuetudine sapientie. Quasi zelum amarum habetis et contentiones in cordibus uestris, nolite gloriari,  et mendaces esse aduersus ueritatem, non est ista sapientia de sursum descendens a Patre luminum, sed terrena, animalis, diabolica. Ubi enim zelus et contentio, ibi inconstantia et omne opus prauum, nequaquam enim in maleuolam mentem uera sapientia intrat, nec in facinoroso homine habitare poterit.

Spiritus enim sanctus discipline effugiet fictum, et auferet se a cogitationibus que sunt sine intellectu. Unde Manicheum, Arium et Eunomium ceterosque hereticos dogmata sua erroribus plenissima sine Spiritus sancti gratia condidisse, certissimum constat; quia spiritus Domini bonus semper deducit in uiam rectam, malignus autem spiritus seducit et  secutores suos in laqueum perditionis eterne secum trahit, de quo et subditur:

Corripietur superueniente iniquitate. Quia cum retributionis tempus aduenerit, omnes impii et peccatores pro iniquitatibus suis penam recipient perpetuam.

Benignus est enim spiritus sapientie et non liberabit maledictum a labiis suis, quoniam renum illius testis est Deus, et cordis eius scrutator uerus, et linque illius auditor. Hec sententia destruit errorem eorum qui sicut bonas cogitationes a Deo nobis constat inspirari. Ita etiam malas ipso instigante putant in nostra mente generari. Cum nullo modo Deus qui summe bonus est et omnes homines uult saluari, atque ad agnitionem ueritatis peruenire, necessitatem  mali uerbi aut praui actus alicui imponat, per que perire possit. Sicut Iacobus apostolus ostendit dicens: Nemo ergo cum tentatur dicat quod a Deo tentatur; Deus enim intentator malorum est, ipse enim neminem tentat.

Quoniam spiritus Domini repleuit orbem terrarum. Spiritus ergo sanctus, qui in primordio creaturarum inuisibili potentia ferebatur super aquas, maiestate sua omnem implet et continet creaturam, sine dono uirtutis sue replet orbem Ecclesie in qua quotidie uniuersis sui ostendit largitatem: inde est quod subiungitur:

Et hoc quod continet omnia scientiam habet uocis. Quia, ut Paulus ait, Alii per spiritum datur sermo sapientie, alii sermo scientie secundum eumdem spiritum,  alteri fides in eodem spiritu. Alii gratia sanitatum in uno spiritu, alii operatio uirtutum, alii prophetia, alii discretio spirituum, alii genera linguarum, alii interpretatio sermonum. Hec enim omnia operatur unus atque idem Spiritus diuidens singulis prout uult. Qui cum Patre et Filio uiuit et regnat unus Deus per omnia secula seculorum. Amen.



HOMILIA LXXXIu. ITEM FERIA Iu. Lectio Isaie prophete.

Hec dicit Dominus Deus: Audi, Iacob serue meus, et Isrel, quem elegi, faciens et formans te, ab utero auxiliator tuus, etc.

Nunc cum prophetica lectio legeretur, audistis, fratres karissimi, Isreliticum populum ad fidem incitantem  et bona spiritalia eis promittentem prophetam atque dicentem: Audi, Iacob serue meus, et Isrel, quem elegi. Bene enim seruum prius et postea nominauit electum, quia propter seruitium sancti nominis Dei electionem quisque merebitur ante Deum ut iustus efficiatur, ac deinde cum quis uitia et peccata supplantat et Domini sui uoluntatem sequitur ut Iacob supplantator interpretatur tunc, postremo Isrel, quod est uir uidens Deum, recte dici potest, qui iam ad eternam Dei uisionem bonis festinat operibus, faciens et formans te ab utero auxiliator tuus, quia in principio nascentis Ecclesie omnes credentes et preceptis meis obedientes de persecutorum manibus conseruaui, et a crudelitate seuientium eum.  Quia ego sum qui deleo iniquitates tuas propter me, et peccatorum tuorum non recordabor. Quia misericors sum et multarum miserationum, delebo omnes iniquitates tuas in aspersione sanguinis mei; quem pro totius mundi fundam redemptione: delens chirographum maledictionis, quod Adam meruit in paradiso transgressione precepti, quod contra humanum genus scriptum erat, et peccatorum tuorum ultra non recordabor. O plebs fidelis, que tibi si in me recte ac sincere credideris in baptismate dimissurus sum. Deduc me in memoriam et iudicemus simul, narra si quid habes ut iustificeris. uide simul et recogita ea que passus es non immerito sustinere, quia peccata multa que gessisti hoc tibi promerebantur, ut tanto tempore sub potestate diaboli  iaceres; cui tanto tempore deseruisti me derelinquens, et precepta mea quasi nichil contemnens. Sed et nunc scito me misereri tui non ob meritum tuum, sed propter meam tantum clementiam.

Noli timere, serue meus Iacob, et rectissime, quem elegi. Nunc quia conuersus a malitia tua, idola uana muta que non profuerunt tibi dereliquisti, et ad me per penitentiam scelerum conuersus, et supplicando et deserendo uitia et peccata, electus meus uocaberis, quia iam es mea secutus precepta.

Effundam enim aquas super sitientem. Qui sitit fontem salutaris doctrine, effundam super eum per ora sanctorum doctorum in Ecclesia, uel etiam fontem baptismatis effundam super fideles ut emundentur  ab omnibus sceleribus suis, et remissionem omnium percipiant peccatorum, et fluenta Euangelice doctrine effundam super corda arida, que nunc usque ad baptismum nullum fructum boni operis protulerunt.

Et effundam de spiritu meo super semen tuum, et benedictionem meam super generationem tuam, dicit Dominus omnipotens. Ac si diceret, quia per manus impositionem sanctorum meorum sacerdotum post baptismi sacramentum, effundam super filios meos quos mihi sponsa Ecclesia parturiuit, spiritum sapientie et intellectus, spiritum consilii et fortitudinis, spiritum scientie et pietatis, et adimplebo eos spiritu timoris et amoris mei, et hereditabo eos in benedictione perpetua qui meis fideliter obedire preceptis curauerint; agnoscat ergo catholicus Christianus  fructus operis sui, quia et nichil sunt bona que fecerat, nisi de sancti Spiritus irrigatione processerint. Unde dicit Apostolus, nullas homini proficere uirtutes sine caritate. Idemque dicit caritatem Dei diffusam esse in cordibus nostris per Spiritum sanctum, qui datus est nobis. Cauendum est ergo ne forte bona que facimus elatione perdamus. Nam omni se merito despoliat qui de studiis industrie sue in se magis quam Domino gloriatur. uana sunt enim et noxia unde nos gloriari uult mundus, cum suis amatoribus periturus, que omnimodis repudiare debemus, ut bona conscientia de sanctitate morum, de acquisitione uirtutum, de dono Dei et promissione futuri regni ineffabiliter gloriemur per Iesum Christum  Dominum nostrum, qui cum Patre et Spiritu sancto regnat Deus in secula seculorum. Amen.



HOMILIA LXXXu. ITEM FERIA Iu. Lectio sancti Euangelii secundum Lucam.

In illo tempore accedentes discipuli ad Iesum dixerunt illi: Dimitte turbas, ut euntes in castella uillasque que circa sunt, diuertant et inueniant escas, etc.

Die declinata turbas Saluator reficit, quia uel fine seculorum propugnante, uel cum sol iustitie pro nobis occubuit, spiritalis inedie fuimus tabe saluati.

Ait autem ad illos: uos date illis manducare. Prouocat apostolos ad fractionem panis, ut illi se non habere testantibus magnitudo signi notior fiat: simul insinuans, quia per eos quotidie ieiunia nostra  sunt corda pascenda. Quid enim ait Petrus cum per epistolas loquitur, nisi ut uerbi pabulo corda nostra male ieiuna satientur? Quid Paulus? Quid Ioannes per epistolas loquentes operantur, nisi ut mentes nostre celestia alimenta percipiant, et inedie sue fastidium quo moriebantur uincant? At illi dixerunt: Non sunt nobis plus quam quinque panes et duo pisces. Nondum erant apostolis plus quam quinque panes Moysaice legis et duo pisces utriusque testamenti, que diutius abdito mysteriorum latentium quasi nudis abyssi tegebantur atque alebantur occulta.

Erant autem fere uiri quinque millia. Quia quinque sunt exteriores hominis sensus, quinque millia uiri Dominum secuti; designant eos qui in seculari adhuc  habitu positi exterioribus que possident bene uti nouerunt: qui recte quinque panibus aluntur, quia tales necesse est legalibus adhuc preceptis institui. Nam qui mundo ad integrum renuntiant, et quatuor sunt millia et septem panibus refecti: hoc est et Euangelica perfectione sublimes, et spiritali sunt gratia docti. Cuius significande distantie causa, mystice reor in introitu quidem tabernaculi quinque columnas deauratas, ante oraculum uero, id est, Sancta sanctorum quatuor fieri iussas, quia uidelicet incipientes, per legem castigantur ne peccent; perfecti autem per gratiam, ut deuotius Deo uiuant admonentur.

Ait autem ad discipulos suos: Facite illos discumbere per conuiuia quinquagenos. Et ita fecerunt. Diuersi  conuiuantium discubitus diuersos per orbem conuentus Ecclesiarum que unam catholicam faciunt designant. Qui bene non solum quinquageni, sed attestante Marco, etiam centeni discubuerunt: nam quia quinquagesimus penitentie psalmus est, centenarius autem numerus de leua transit in dextra. Quinquageni ad conuiuium Domini discumbunt, quia adhuc in penitentia commissorum positi uerbi auditum percipiunt: centeni autem quia iam presumpta uenie spe de solo uite eterne desiderio suspirant.

Acceptis autem quinque panibus et duobus piscibus, respexit in celum et benedixit illis: et fregit et distribuit discipulis suis ut ponerent ante turbas. Et  manducauerunt omnes et saturati sunt. Turbis esurientibus Saluator non noua creat cibaria, sed acceptis his que habuerunt discipuli, benedixit, quia ueniens in carne non alia quam predicta sunt predicat; sed prophetie dicta mysteriis gratie grauida demonstrat. Respicit in celum, ut illuc dirigendam mentis aciem, ibi lumen scientie doceat esse querendum, frangit et ante turbas ponenda distribuit discipulis: quia clausa legis et prophetie sacramenta eis que per mundum predicent patefacit, largitor omnium bonorum Dominus noster iehsu Christus, qui cum Patre et Spiritu sancto uiuit et regnat Deus per omnia secula seculorum. Amen.



HOMILIA LXXXuI. FERIA uI. Lectio Ielis prophete.

Hec dicit Dominus Deus: Exsultate, filie Sion, et letamini in Domino Deo uestro, quia dedit uobis doctorem iustitie, et descendere faciet ad uos imbrem matutinum et serotinum, ut in principio. Et implebuntur horrea frumento, et redundabant torcularia uino et oleo. Et reddam uobis annos quos comedit locusta, bruchus, et rubigo, et eruca: fortitudo mea magna, quam misi in uos. Et comedetis uescentes et saturabimini, et laudabilis nomen Domini Dei uestri, qui fecit uobiscum mirabilia: et non confundetur populus meus in sempiternum. Et scient quia in medio Isrel ego sum: et ego Dominus Deus uester, et non est amplius, et non confundetur populus meus in eternum.

 Dedit, inquit, uobis Deus Pater doctorem iustitie, siue tribuit uobis alimenta iustitie, et descendere fecit ad uos pluuias temporaneas atque serotinas: pluuia tempestiua est quando primum doctrinam suscipimus; pluuia serotina, quando laboris nostri fructus recipimus, et ad perfectam sanctarum Scripturarum scientiam peruenimus. Potest pluuia temporanea et serotina uetus et Nouum accipi Testamentum. Et non solum, inquit, hoc dedit, sed fecit uos nouis uirtutum frugibus abundare, et saturari, atque inebriari frumento et uino et oleo, de quo sepe diximus: et annos quos perturbationibus in uobis regnantibus perdidistis quando opera uestra locusta, bruchus, rubigo erucaque consumpserat. Deus uos perire non passus est, tunc comedetis fruges iustitie,  et saturabimini: et laudabitis nomen Domini Dei uestri qui fecit uobiscum mirabilia. Si autem post penitentiam tantam ubertatem Deus rerum omnium pollicetur, quid respondebit nouatus? negans penitentiam, et reformari posse peccatores in pristinum statum; si digna fecerint opera penitentie; in tantum enim Deus recipit penitentes, ut uocet eos populum suum, et nequaquam asserat confundendos et habitatorem se in eorum medio repromittat nec amplius eos alium habituros Deum, sed in eum toto animo confisuros, qui in illis maneat in eternum regnans in celo et in terra, non derelinquet omnes qui sperant in se, sed uitam eis tribuit in regno celesti et requiem sempiternam iehsu Christus Dominus  noster, qui uiuit et regnat cum Deo Patre in unitate Spiritus sancti per omnia secula seculorum. Amen.



HOMILIA LXXXuII. ITEM FERIA uI. Lectio sancti Euangelii secundum Lucam.

In illo tempore uenit ad Iesum uir cui nomen Iairus, et ipse princeps synagoge erat, etc.

Priori lectioni quam de abiectione Synagoge fideque Ecclesie atque iterum instaurationis Synagoge sumus interpretati consequenter archisynagogi filia moriens subiungitur, quam dum suscitare properat Dominus, preoccupat hemorroissa mulier, preripit sanitatem, fitque ut post ueniens prior salute potiatur. Aethiopia enim preueniet manus eius Deo, et cum intrauerit plenitudo gentium, tunc omnis Isrel  saluus fiet.

Et cecidit ad pedes Iesu, rogans eum ut intraret in domum eius. Si caput Christi Deus, pedes eius consequenter incarnatio, qua terram nostre mortalitatis tetigit, accipiendi sunt. Cecidit igitur archisynagogus ad pedes Iesu, qui legislator cum tota patrum progenie Christum in carne apparentem longe sibi dignitatis gloria preferendum esse cognouit.

Quia filia unica erat illi fere annorum duodecim, et hec moriebatur. Ipsa Synagoga que sola legali institutione composita quasi unica Moysi nata erat, quasi duodecimo etatis anno, hoc est, tempore pubertatis appropinquante moriebatur, que nobiliter a prophetis educata, postquam ad intelligibiles annos peruenerat, postquam spiritales Deo fructus gignere  debebat, subito errorum languore consternata spiritalis uite uias ingredi desperabiliter omisit, et si non a Christo succurreretur horrendam per omnia corruisset in mortem.

Et contigit dum iret, a turba comprimebatur. Ad puellam pergens sanandam Dominus a turba comprimitur, quia genti Iudee salutaria monita prebens quibus egram intus eius conscientiam erigeret, noxia carnalium populorum est consuetudine grauatus.

Et mulier quedam erat in fluxu sanguinis ab annis duodecim. Mulier sanguine fluens Ecclesia est ex gentibus congregata, que ingenito carnalium delectationum polluta fluxu, atque a cetu iam fuerat segregata fidelium, sed dum uerbum Dei Iudeam  saluare decerneret, paratam iam promissamque aliis preripuit spe certa salutem. Notandum est quod archisynagogi duodenis sit filia, et mulier hec ab annis duodecim sanguine fluxerit; hoc est eodem quo hec nata sit tempore illa ceperit infirmari, una enim pene eademque seculi huius etate et synagoga in patriarchis nasci, et gentilium natio per orbem cepit idololatrie sanie fedari, nam et gemine fluxus sanguinis, hoc est et super idololatrie superstitione, et super his que carnis ac sanguinis oblectatione patrantur, potest intelligi.

Que in medicos erogauerat omnem substantiam suam, nec ab ullo potuit curari. Medicos siue falsos theologos, siue philosophos legumque doctores secularium,  qui multa de uirtutibus uitiisque subtilissime disserentes utilia se uiuendi credendique instituta mortalibus dare promittebant.

Accessit retro et tetigit fimbriam uestimenti eius, et confestim stetit fluxus sanguinis eius. Accedit et Dominum tangit Ecclesia, quia. ei per fidei ueritatem appropinquat. Accedit autem retro siue iuxta id quod ipse ait: Si quis mihi ministrat, me sequatur.

Et ait iehsu: Quis est qui me tetigit? Non ut ipse nesciat doceatur, sed ut uirtus fidei quam nouerat, imo quam ipse dederat, in muliere declaretur interrogat.

Negantibus autem omnibus, dixit Petrus et qui cum illo erant: Preceptor, turbe te comprimunt et affligunt, et dicis: Quis me tetigit? Quem turbe comitantes  passim comprimunt, una credula mulier Dominum tangit, quia qui diuersis inordinate glomerantium heresibus affligitur, sola catholice Ecclesie fideliter corde quesitatur.

Et dixit iehsu: Tetigit me aliquis, nam ego noui uirtutem de me exisse, etc. Non ergo latet cum qui fimbriam tetigerit; id est, incarnationis mysteria donec ad maiora capienda perueniat perfecte amando crediderit.

At ipse dixit illi: Filia, fides tua te saluam fecit: uade in pace. Ideo filia, quia fides tua te saluam fecit; nec dixit fides tua te saluam factura est, sed saluam fecit. Ideo enim quia credidisti, iam salua facta es.

Adhuc illo loquente, uenit quidam ad principem synagoge, dicens ei: Quia mortua est filia tua, noli  uexare illum. Saluata a profluuio sanguinis muliere, mox filia principis mortua nuntiatur, quia dum Ecclesia a uitiorum labe mundata et ob fidei meritum, filia est cognominata. Continuo Synagoga perfidie simul inuidieque letho soluta est; perfidie quidem, quia in Christo credere noluit: inuidie uero, quia Ecclesiam credidisse doluit.

iehsu autem, audito hoc uerbo, respondit patri puelle: Noli timere, crede tantum, et salua erit. Pater puelle cetus doctorum legis accipitur, de quo Dominus ait, super cathedram Moysi sederunt Scribe et Pharisei: qui si credere ipsi uoluerint etiam subiecta ei Synagoga salua erit.

Et cum peruenisset domum, non permisit intrare secum quemquam, nisi Petrum, et Iacobum, et Ioannem,  et patrem, et matrem puelle. Supra publice uidue filius suscitatur, hic remouentur plures arbitri. Puto ergo quod in eo quoque pietas ibi Domini declaretur; quia uidua mater unici non patiebatur moras, et ideo ne amplius afficeretur maturitas additur. Est iam forma sapientie in uidue filio cito Ecclesiam credituram, in archisynagogi filia credituros quidem Iudeos, sed ex pluribus pauciores.

Flebant autem omnes et plangebant illam. Nunquid possunt, inquit, filii sponsi lugere, quandiu cum illis est sponsus: uenient autem dies cum aufe retur ab eis sponsus, et tunc ieiunabunt. Igitur Synagoga quia sponsi letitiam qua uiuere posset amisit,  quasi inter plangentes mortua iacens, ne hoc quidem ipsum quare plangatur intelligit.

At ille dixit: Nolite flere, non est mortua, sed dormit. Hominibus mortua qui suscitare nequiuerant Deo dormiebat, in cuius ditione et anima recepta uiuebat, et caro suscitanda quiescebat.

Et deridebant eum, scientes quia mortua esset: quia uerbum resuscitantis deridere quam credere malebant, merito foras excluduntur, indigni qui miraculum resurgentis uiderent.

Ipse autem teneus manum eius clamauit, dicens: Puella, surge. Tenens ergo manum puelle iehsu sanauit eam, quia nisi prius mundate fuerint manus Iudeorum, que sanguine plene sunt, Synagoga eorum mortua non consurgit.

 Et reuersus est spiritus eius, et resurrexit continuo. Marcus ita dicit, et confestim surrexit puella, et ambulauit spiritualiter insinuans, quia quisquis a morte anime Christo sibi manum confortante resipiscit, non modo a sordibus exsurgere uitiorum, sed et in bonis continuo perficere debet operibus.

Et iussit illi dari manducare. At testimonium quidem uite resuscitatam manducare precipit, ut non phantasma, sed ueritas crederetur. Sed et si quis a spiritali morte surrexerit, celesti necesse est mox pane satietur, et diuini scilicet uerbi et sacrosancti altaris particeps effectus.

Et stupuerunt, inquit, parentes eius, quibus precipit ne alicui dicerent quod factum erat. Iuuenis extra portam, turba multa comitante atque intuente,  suscitatur. Lazarus de monumento uocatus in tantum populis innotuit ut ob eorum qui uiderunt testimonium, plurime Domino turbe cum palmis occurrerent, et multi propter illum abirent ex Iudeis et crederent in Iesum. Quartum uero mortuum Dominus nuntiante discipulo agnoscit, sed quia qui pro eius ereptione Dominum precarentur uiui defuerant, dimitte, inquit, ut mortui sepeliant mortuos suos, id est, mali malos noxiis laudibus grauent, et quia non adest iustus qui corripiat in misericordia, oleum peccatoris impinguet caput suum. Iustum est et ualde condignum ut conditori et Saluatori nostro Iesu Christo debitas laudes dicamus et gratias illi in omnibus referamus, et pro beneficiis suis atque donis gratulantes deuoti in eius seruitio usque in finem  perseueremus, quia si hoc fiet, gaudii celestis cum sanctis angelis eius in perpetuum participes erimus prestante ipso qui uiuit et regnat per omnia secula seculorum. Amen.



HOMILIA LXXXuIII. SABBATO IN DUODECIM LECTIONIBUS. Lectio Ielis prophete.

Hec dicit Dominus Deus: Effundam spiritum meum super omnem carnem: et prophetabunt filii uestri et filie uestre; senes uestri somnia somniabunt, et iuuenes uestri uisiones uidebunt. Sed et super seruos meos et ancillas meas effundam spiritum meum. Et dabo prodigia in celo et in terra, sanguinem et ignem et uaporem fumi. Sol conuertetur in tenebras,  et luna in sanguinem: antequam ueniat dies Domini magnus et horribilis. Et erit: omnis quicunque inuocauerit nomen Domini, saluus erit, etc.

Hunc locum beatus apostolus Petrus impletum tempore Dominice passionis exposuit, quando descendens die Pentecostes Spiritus sanctus datus est Apostolis, ita ut mirarentur qui aderant et dicerent: Nonne omnes isti qui loquuntur Galilei sunt, et quomodo nos audiuimus unusquisque linguam nostram in qua nati sumus: Parthi, et Medi, et Elamite? etc. Neque uero omnis qui acceperit Spiritum sanctum statim habebit et gratiam spiritalem, sed per effusionem Spiritus sancti diuersas gratias consequentur, alii prophetiam ut filii et filie qui maioris sunt meriti, alii somnia ut senes iam prouectioris etatis,  alii uisitationes ut iuuenes qui uicerunt malignum; serui uero et ancille qui adhuc Spiritum timoris habent et non dilectionis, quia perfectio foras mittit timorem, non habebunt prophetiam, non somnia, non uisiones, sed Spiritus sancti effusione contenti, fidei tantum et salutis gratiam possidebunt. Tunc dabit prodigia Dominus in celo et in terra: in celo, quia sol est uersus in tenebras, et luna in sanguinem; in terra, quia tam uehementi et insolito motu terra contremuit ut monumenta aperta et saxa disrupta sint, quod autem dicit sanguinem et ignem et uaporem siue pauorem fumi, sanguis ille est, de quo et in Psalmista legimus: Ut intingatur pes tuus in sanguine, et in Isaia: Quam rubicunda sunt uestimenta tua, et quem percusso latere Saluatoris  mistis aquis Romanus miles effudit, et ignis Spiritus sancti qui descendit de celo, et in Actibus apostolorum legimus: Apparuerunt illis dispartite lingue, tanquam ignis seditque supra singulos eorum: et repleti sunt omnes Spiritu sancto et ceperunt loqui aliis linguis prout Spiritus sanctus dabat eloqui illis. Hic est ignis quem uenit Dominus mittere super terram, et antequam pateretur in discipulis optabat ardere. Sol quoque est uersus in tenebras, quando pendentem Dominum suum uidere non ausus est. Et luna in sanguinem: quod iuxta historiam factum esse credamus et ab euangelistis silentio pretermissum. Neque enim omnia que fecit iehsu scripta referuntur: Que si scribantur per singula, ne ipsum quidem arbitror mundum capere eos qui scribendi sunt libros.  Hec omnia priusquam dies Domini ueniat magnus et horribilis futura describit, dies autem Domini magnus et horribilis, aut resurrectionis esse credendus est, aut certe multa post tempora dies iudicii qui uere magnus est et horribilis. Sed quod sequitur, et erit omnis qui inuocauerit nomen Domini saluus erit, et hoc apostolus Paulus refert ad tempus Dominice passionis, magis de resurrectionis die intelligendum est.



HOMILIA LXXXIX. IN EODEM FESTO. Lectio libri Leuitici.

In diebus illis locutus est Dominus ad Moysen, dicens: Loquere filiis Isrel, et dices ad eos: Cum ingressi  fueritis terram quam ego dabo uobis, et messueritis segetem, feretis manipulos spicarum, primitias messis uestre ad sacerdotem. Qui eleuabit fasciculum coram Domino ut acceptabilis sit pro uobis, etc.

Terram a Domino datam euangelicam doctrinam et conuersationem frequenter docuimus: ipsa enim terra dicitur propter fructus uirtutum que ex ea oriuntur, ab ipso autem data est; neque enim mediatore ad hanc usus est, sed proprio eam annuntiauit ore. Quando ergo ingressi sunt et messuerunt segetes eius hi qui susceperunt salutare uerbum. Illi enim sunt et messores intelligibilis segetis, ad quos Dominus dicebat: Messis quidem multa, operarii autem pauci. Rogate ergo Dominum messis ut  mittat operarios in messem suam. Manipulum autem primitiarum intelligibilis Sacerdos Christus, corpus proprium offerebat. Quia enim capitulum siue summa messis, uerbi uidelicet Saluatoris et diuine predicationis mortuorum erat resurrectio, uerus manipulus et uere primitie nostre messis tunc intelligibilis Sacerdos Christus corpus proprium a mortuis suscitauit. De quo Paulus dicebat: Nunc autem Christus resurrexit a mortuis primitie dormientium. Sed quando hoc factum est? Altera die sabbati. Et sanctificabit illum sacerdos, esse autem primam diem Dominice passionis ea que ante hoc diximus ostenderunt, in qua Dominus suam hostiam non sine ratione dispensauit, ab altero die sabbati numerari precepit quinquaginta dies, Dominicum diem procul  dubio uolens intelligi; hic enim est altera dies sabbati: in hac enim resurrectio facta est, a qua hebdomade numerantur septem usque ad alteram diem expletionis hebdomade septime, Dominica rursus die Pentecostes celebramus festiuitatem in qua sancti Spiritus aduentum meruimus.

Et sic offeretis sacrificium nouum Domino ex omnibus habitationibus uestris, panes primitiarum duos ex duabus decimis simile fermentate, quos coquetis in primitias Domini. Nouum sacrificium, dicens, legis sacrificia uetera exclusit. Euangelica autem pro illis introduxit. Deinde addens de habitationibus uestris Ecclesiam significauit, et panes quidem primitiarum duos, id est, legem et Euangelium. Sunt ergo ex duabus decimis simile fermentate, ex doctrina  que perfectam Dei diuinitatem et perfectam humanitatem tradit, nec aliter coqui nisi per talem doctrinam possint. Sed primitie sunt Domino: primum enim Dominus cum legem perfecit et Euangelium post hoc docuit: Audite quia dictum est antiquis, non occides, ego autem dico uobis, omnis qui irascitur fratri suo sine causa, reus erit iudicio. Coniunxit enim hic legem Euangelio propter quod eius primitie dicuntur.

Et uocabitis hunc diem celeberrimum atque sanctissimum: omne opus seruile non facietis in eo. Legitimum sempiternum erit in cunctis habitaculis et in generationibus uestris. Quid ergo in ea est quod in his excellit: ecce enim et alios dies sanctos appellat,  sed et de hoc primum, inquit, et appellabitis hunc diem celeberrimum, et post hoc atque sanctissimum, ut in eo cognosceres quid cum aliis commune, et quid in se proprium habet. In ipso enim gentium uocatio non predicari solum, sed et operari cepit, quando Parthi, et Medi, et Elamite, et qui habitabant Mesopotamiam, Iudeam et Pamphyliam, omnesque relique gentes quas Lucas dinumerauit, audire Apostolos linguis suis magnalia Dei loquentes predicantesque ceperunt. Nullum ergo opus seruile in illo die faciamus, id est, quod ad seruitutem pertinet, sed legitimum sempiternum in cunctis habitaculis et generationibus nostris seruemus, nichil seruile operandum in tempore quo ad nos uenit Spiritus, quia ubi Spiritus Domini, ibi libertas, cui cum  Patre, et Filio laus, honor et gloria permanet in secula seculorum. Amen.



HOMILIA XC. IN EODEM FESTO. Lectio libri Deuteronomii.

In diebus illis dixit Moyses: Audi, Isrel, que ego precipio tibi hodie; cum intraueris in terram quam Dominus Deus tuus tibi daturus est possidendam, et obtinueris eam atque habitaueris in illa: tolles de cunctis frugibus tuis primitias et pones in cartallo, pergesque ad locum quem Dominus Deus tuus elegerit ut ibi inuocetur nomen eius, etc.

Per hec uerba quibus instruebantur Isrelite quomodo in terra possessionis sue primitias Domino offerrent in cartallo per gratiarum actionem,  eo quod erepti sunt de Aegypto, instituimur et nos ut intrantes per spiritualem Iordanem, hoc est, per baptismum et fidem sancte Trinitatis in terram Ecclesie ponamus in cartallo conuersationis nostre primitias bonorum operum, et deferamus Deo in altare fidei catholice, quatenus ea ibi suscipiat sacerdos noster, ille utique qui secundum ordinem Melchisedech a Deo factus est nobis pontifex, ibique confiteamur Domino: dicamusque ei, quod Syrus spiritalis qui interpretatur sublimis uel humectans persequeretur patrem nostrum protoplaston uidelicet parentem, ita ut deciperet eum per superbiam et gulam, et transgressorem faciens priuaret possessione paradisi. Unde incola factus est in Aegypto istius mundi, ubi peregrinatus in paucissimo numero,  quia multis idololatriam sequentibus pauci permanserunt fideles. Sed postquam per legis conditionem plures excreuerunt, qui scientiam et credulitatem unius Dei percepere, afflixerunt eos Aegyptii spiritales, maligni scilicet spiritus, qui imponentes onera grauissima peccatorum oppresserunt genus humanum. Sed Deus omnipotens conditor et creator noster respexit humilitatem nostram et laborem atque angustiam, et misit unigenitum Filium suum qui manus Dei et brachium dicitur, ut eriperet nos de potestate tenebrarum et transferret in locum pacis, quatenus filii lucis efficeremur: tradiditque nobis terram lacte et melle manantem: Ecclesiam uidelicet presentem ubi et lac est innocentis  et facilis doctrine unde nutriantur sensu paruuli, et mel suauis atque multiplicis scientie unde satientur intellectu perfecti. Qui ergo huiuscemodi dona Deo offert conuiuium spiritale in domo Dei cum Leuitis ueris et aduenis potest facere, quia et cum ministris Dei et fratribus suis atque cum omnibus qui se intelligunt in hoc mundo aduenas esse et peregrinos, dapibus uirtutum et scientie spiritalis feliciter reficietur atque implebitur, sicque post completum tempus mortalis uite, Deo largiente, perueniet ad regnum celeste, ubi cum sanctis eius letabitur in eternum: ipso prestante Domino nostro Iesu Christo qui uiuit et regnat cum Deo Patre in secula seculorum. Amen.



HOMILIA XCI. IN EODEM FESTO. Lectio libri Leuitici.

In diebus illis dixit Dominus ad Moysen: Si in preceptis meis ambulaueritis, et mandata mea custodieritis, et feceritis ea, dabo uobis pluuiam temporibus suis. Et terra gignet fructum suum, et pomis arbores replebuntur. Et apprehendet messium tritura uindemiam, et uindemia occupabit sementem: et comeditis panem uestrum in saturitate, et absque pauore habitabitis in terra uestra. Dabo pacem in finibus uestris; dormietis et non erit qui exterreat. Auferam malas bestias, et gladius non transibit terminos uestros. Persequemini inimicos uestros et corruent coram uobis; persequentur quinque de uestris centum alienos, et centum e uobis decem millia: cadent inimici uestri in  conspectu uestro gladio. Respiciam uos et crescere faciam; multiplicabimini, et firmabo pactum uobiscum. Comedetis uetustissima ueterum, et uetera nouis superuenientibus proiicietis. Ponam tabernaculum meum in medio uestri, et non abiiciet uos anima mea. Ambulabo inter uos et ero uester Deus, uosque eritis populus meus. Ego Dominus Deus uester, qui eduxi uos de terra Aegyptiorum ne seruiretis eis, et qui confregi catenas ceruicum uestrarum ut incederetis erecti, etc.

Quomodo a Iudeis inueniemus omnimodo hec secundum litteram impleta, cum multi Dei prophete custodientes eius mandata et in preceptis eius ambulantes, in multa fuerunt afflictione constituti nec panem suum cum satietate, sed cum egestate comederunt,  quemadmodum Ezechiel cui ab ipso hoc Deo preceptum est: sed et Paulus eos qui in lege et Prophetis iustificati sunt exponens dicebat: circuierunt in melotis et in pellibus caprinis, humiliati, afflicti, quibus dignus non erat mundus. Illud autem magis intendere in his que dicta sunt oportet, quia custodientibus Dei mandata, triginta benedictiones in presenti lex posuit. Sic enim eas numero inuenies unamquamque benedictionem ab alia per coniunctionem in septuaginta editione discernens, quia tot annorum existens Dominus, de quo ait Paulus, ut occurramus omnes in uirum perfectum in mensuram etatis plenitudinis Christi, uenit ad baptismum quatenus donationis perfectionem per etatem quam agens baptizatus  est renuntiaret et ostenderet, et sic perfectus secundum tempus factus predicare Euangelium cepit in quo omnis est uite et donationis plenitudo, et conuersationis retributionisque que hic significauit. Ait enim, et dabo uobis pluuiam temporibus suis, dicit autem uerbum Dei ut pote descendens de celo gratie, de quo Moyses sic dixit, attende, celum, et loquar, et audiat terra uerba ex ore meo: exspectetur sicut pluuia eloquium meum. Et terra gignit fructum suum: id est corpus nostrum: huius enim boni fructus sunt, castitas, sobrietas, abstinentia. Et pomis arbores replebuntur, siue, ut Septuaginta transtulerunt, Ligna campi dabunt fructum suum. Ligna autem campi sunt anime motus, ut pote qui sunt motibus intelligibilis nostre terre, uidelicet carnis sublimiores.  Horum enim fructus est ueritas, iustitia, mansuetudo, compassio et his similia. Apprehendet messium tritura uindemiam, et uindemia occupabit sementem. Quia enim tritura terre colligit fructus, uindemia arborum recte fructus corporis ait fructus anime comprehendere siue occupare quia hoc maxime quidem benedictionis, uno eodemque tempore stabile et fecundum corpus atque animam in uirtutibus possidere. Et absque pauore habitabitis in terra uestra, dabo pacem in finibus uestris. Si enim corpus stabile fuerit et anima fructificet, securi in terra nostra habitabimus, quia caro non concupiscit contra spiritum. Unde nec bellum per terram transibit, neque habebit tempus in resurrectione concupiscentiarum, de quibus ait Iacobus, unde bella et lites in  uobis, nonne hinc, ex concupiscentiis uestris que militant in membris uestris, quibus destructis pax in terra nostra lege Dei refrenata profligitur. Et dormietis, inquit, in retributionis autem specie etiam hoc Scriptura sacra posuit, dormitio enim, ut pote requies, mors sanctorum dicitur: Et non erit, qui ex terra eat. Qui enim sic uixit quemadmodum in superioribus dictum est, non habebit qui eum terreat tempore mortis, que nobis dormitio est propter spem mortuorum resurrectionis. Non habebit autem qui exterreat. Nihil sibi conscius de quo terreatur. Auferam malas bestias, uidelicet demones. Bestie enim sunt ex simili malitia primum sicut latentes: deinde ut uenenum importabile et mortiferum habentes. Persequimini inimicos uestros. Non possunt  enim ante faciem eorum, qui secundum legem uiuunt, stare. Et corruent coram uobis. Qua morte? que est utique per ieiunium et orationem, hoc enim modo nostri intelligibiles inimici demones interimuntur, ut nequaquam ultra contra nos possint reuiuiscere: Persequentur quinque de uobis centum alienos: siue, ut Septuaginta transtulerunt, expellent quinquaginta centum millia. Quinquaginta dicimus spiritalem hominem, quia die Pentecostes Spiritus de celo descendit. Ergo spiritalis ille qualem Paulus dicebat, Spiritalis autem iudicat omnia, et ipse a nemine iudicatur: id est, qui scientiam perfectam habet ad subtilem eorum que agenda sunt discretionem, hic quamuis ualidum demonem, uerbi gratia  qui est ex eis supra centum, et qui Legio appellatur propter multitudinem obedientium ei malorum spirituum et cooperantium ualet superare atque uincere. Et centum e uobis decem millia. Qui enim non solum scientiam habet subtilem, sed et uitam perfectam atque consummatam: hic duplex quodammodo spiritalis est, et propterea centenario numero horrendius est, sicut duplicem fructum ferens in spiritu atque perfectum. Ait enim: Et cadent inimici uestri in conspectu uestro gladio. Illum dicens quem Paulus sic scribens exposuit: Cum enim prius dixisset inimicorum millia, id est, non est nobis colluctatio aduersus carnem et sanguinem: sed aduersus principes et potestates, aduersus mundi rectores tenebrarum harum, aduersus spiritalia nequitie in celestibus,  subinfert, propterea accipite armaturam Dei, quam sigillatim dinumerans ait: et gladium spiritus, quod est uerbum Dei. Respiciam uos. Quid est enim melius quam respici a Deo: cuius respectus salus est, aduersario autem mors est. Et crescere faciam et multiplicabimini. Auget nos quidem cum parua bona que agimus maxima facit apparere. Comedetis uetustissima ueterum, siue, ut Septuaginta transtulerunt [a 1Kb] , id est, que uobis per legem et prophetas promissa sunt. Et uetera ueterum: que per patriarchas in eorum benedictionibus promisit. Et uetera nouis superuenientibus proiicietis. Que sunt nona: Euangelica scilicet; nam cum maxima sint ea que per patriarchas, legem et prophetas pollicita sunt, tamen per Euangelium promissa maiora sunt; propter  quod horum comparatione illa a nobis superflua iudicantur. Ecce enim capitulum quod totam benedictionem confirmat infert: id est, que per Euangelium acta sunt et impleta per gratiam, ponam tabernaculum meum in medio uestri; uel sicut, Septuaginta: constituam testamentum meum uobiscum, quod est hoc in quo noua premisit, cuius sic propheta Ieremias memoriam facit, et constituam uobis testamentum nouum, non secundum testamentum quod disposui patribus uestris. His enim coniuncta sunt, et que sequuntur maxime. Et non abominabitur anima mea uos. Animam suam Deus uoluntatem suam dicit: Ambulabo inter uos et ero uester Deus, uosque eritis populus meus. Aperte autem etiam hec a Propheta predicta sicut Septuaginta editio continet scripta  sunt, hic Deus uester non reputabitur alius ad eum, posthec in terra uisus est, et cum hominibus conuersatus est, quod non egisset si nos auersaretur. Non ergo nos abominatus est, sed et inambulare in nobis per carnem uoluit, et fieri noster Deus cum esset et prius: sed ignotus quia nos errori coniuncti eramus: postea autem per gratiam eius a peccatis abluti et donis uirtutum abundanter repleti perueniemus sempiternam ad lucem.



HOMILIA XCII. IN EODEM FESTO. Lectio Epistole B. Pauli apostoli ad Romanos.

Fratres, iustificati ex fide, pacem habeamus ad Deum per Dominum nostrum Iesum Christum, etc.

Cum pertractaret apostolus Paulus quod nemo ex operibus ueteris legis saluus fieri potuisset, adiunxit quod in presenti lectione audistis. Iustificati igitur ex fide, ad exemplum Abrahe cuius filii esse omnes dicuntur fideles, quia Abraham pater omnium credentium interpretatur. Qua ratione ostenditur quod nulla generis nobilitate quis iustificabitur ante Deum, nisi qui recte crediderit in Deum Patrem et Filium et Spiritum sanctum, sanctam et indiuiduam Trinitatem unum Deum esse unius substantie  et unius maiestatis in omnibus et per omnia cequalis: qua ratione conclusa pacem nos habere hortatur, dicens: Pacem habeamus ad Deum per Dominum nostrum Iesum Christum: quia nullis nostris meritis, sed omnes Dei magna gratia et misercordia simul saluati, ideo subiecti esse debemus Deo et pacem Dei non tantum sancti inuicem custodire, et concordi inter nos uiuere caritate, quia omnes in Christo fratres sumus omnesque uno pretio Christi sanguinis redempti sumus. Sequitur:

Per quem et accessum habemus per fidem in gratiam istam in qua stamus. Quia per passionem Christi et mortem, atque resurrectionem et ascensionem in humana carne ad celos nos accessum habemus ad Deum et reconciliati sumus Deo fideliter in eadem  qua redempti sumus gratia: si in digna conuersatione et recta fide cupimus permanere. Quoniam nos omnes qui eramus longe a Deo per peccatum, per Christi gratiam facti sumus prope: et qui ante iacuimus in morte, nunc ad Christum erecti sumus et stamus in uita, si in preceptis eius permaneamus.

Et gloriamur in spe glorie filiorum Dei. Quia speramus per adoptionem gratie Dei quia sumus Deo in filios computati; eternam gloriam simul cum eo et omnibus sanctis eius nos possessuros.

Non solum autem, sed et gloriamur in tribulationibus, scientes quod tribulatio patientiam operatur, patientia autem probationem. Dei namque fideles et deuoti famuli, non solum in spe eterne beatitudinis gloriantur, sed etiam in saluberrimis tribulationibus  magnitudinem premii considerant, sicut Iacobus ait: Omne gaudium existimate, fratres, cum in tentationes et tribulationes uarias pro Christi nomine incideritis, quia aduersitatis sustinentia, que fit propter Deum magnum exspectat gaudium in futuro, unde gaudere debemus aliquid pati pro nomine Dei: ut acquiramus de tribulatione finienda premium infinitum. In consideratione enim premiorum nullum possumus condignum estimare laborem. Habemus enim quod honeste gloriemur ac sine periculo. Magna enim gloria est de imis ad summa crescere, de nichilo ad maxima peruenire; quod et de limo ad celum et de seruitute uocamur ad regnum: si tamen  omni seculari gloria et iucunditate contempta, in illo solo quod nobis futurum promittitur gloriemur.

Probatio uero spem operatur, spes autem non confundit. Nam spes futurorum bonorum omnem confusionem expellit: unde probatur hunc non habere spem, qui in preceptis confunditur Christi. Sequitur:

Quia caritas Dei diffusa est in cordibus nostris. Magnitudo enim promissorum beneficiorum excitat in homine caritatis magnitudinem, que perfecte confidit, nec timere nec desperare nouit.

Per Spiritum sanctum, qui datus est nobis. Quomodo nos Deus diligit ex hinc cognoscimus quia non solum nobis per filii sui mortem peccata dimisit, sed et Spiritum sanctum nobis dedit qui nobis omnia futura  bona demonstrat, et in fide recta, in spe firma et caritate perfecta corroborat: si nos bonis operibus dignos eius habitatione preparemus. Si enim ex toto corde diligimus, nichil erit in nobis, unde peccati desideriis seruiamus. Et quid est diligere Deum nisi illi occupare animum concipere fruende uisionis eius affectum, peccati odium, mundi fastidium, diligere etiam proximum quem ipse censuit diligendum, in ipso amore seruare legitimum modum per Iesum Christum Dominum nostrum, cui est honor et gloria cum Patre et Spiritu sancto nunc et semper in secula seculorum. Amen.



HOMILIA XCIII. IN EODEM FESTO. Lectio sancti Euangelii secundum Mattheum.

 In illo tempore, egrediente Iesu ab Iericho, secuta est eum turba multa: et ecce duo ceci sedentes secus uiam, audierunt quia iehsu transiret, et clamarunt, dicentes: Domine, miserere nostri, fili Dauid. Turba autem increpabat eos ut tacerent. At illi magis clamabant, dicentes: Domine, miserere nostri, fili Dauid, etc.

Multi latrones erant in Iericho qui egredientes et descendentes de Hierosolymis in Iericho interficere et uulnerare consueuerant: idcirco Dominus uenit Iericho cum discipulis, ut liberaret uulneratos et multam turbam secum traheret. Denique postquam ab Iericho uoluit egredi, secuta est cum turba multa. Si mansisset Hierosolymis et nunquam ad humilia descendisset, turba usque hodie sederet in tenebris et  umbra mortis. Sed et duo ceci erant iuxta uiam; cecos appellat, qui necdum dicere poterant in lumine tuo uidebimus lumen. Secus uiam quia uidebantur quidem habere legis notitiam: sed uiam que Christus est ignorabant: quos plerique Phariseos intelligunt et Sadduceos, alii uero utrumque populum et ueteris Testamenti et Noui: quod alter scriptam legem, alter naturalem sequens sine Christo cecus erat. Hi quia per se uidere non poterant, audierunt preconia Saluatoris et confessi sunt filium Dauid. Sin autem uterque cecus refertur ad populum Iudeorum: hoc quod sequitur, increpabat eos turba, super ethnicos intelligendum, quos Apostolus monet, ne glorientur et superbiant contra radicem  suam, sed cum ipsi ab errore priorum inserti fuerunt ex oleastro in bonam oliuam, nequaquam debeant inuidere priorum saluti. Miserere nostri, fili Dauid. Increpantur a turbis et nichilominus non tacent, sed crebrius id ipsum ingeminant, ut desiderium uere lucis ostendant.

Stetit iehsu, et uocauit eos, et ait: Quid uultis faciam uobis? Dicunt: Domine, ut aperiantur oculi nostri. Ceci erant, quo pergerent ignorabant. Sequi non poterant Saluatorem, multe fouee in Iericho, multe rupes et prerupta in profundum uergentia: idcirco Dominus stat, ut uenire possint, et uocari iubet ne turbe prohibeant, et interrogat quasi ignorans quid uelint ut ex responsione cecorum manifesta debilitas pereat, et uirtus ex remedio cognoscatur.

 Misertus autem eorum iehsu, tetigit oculos eorum. Et confestim uiderunt, et secuti sunt eum. Tangit oculos: et prestat artifex quod natura non dederat: aut certe quod debilitas tulerat donat misericordia. Statimque uiderunt et secuti sunt eum, qui ante in Iericho contracti sedebant et clamare tantum nouerant; postea sequuntur Iesum non tam pedibus quam uirtutibus, quia ipse est uia, ueritas et uita, Dominus uidelicet noster iehsu Christus qui cum Patre et Spiritu sancto uiuit et regnat Deus per omnia secula seculorum. Amen.



HOMILIA XCIu. HEBDOMADA Iu POST PENTECOSTEN. Lectio Epistole beati Petri apostoli.

 Charissimi, humiliamini sub potenti manu Dei, ut uos exaltet in tempore uisitationis: omnem sollicitudinem uestram proiicientes in eum, quoniam ipsi cura est de uobis, etc.

Modo, fratres karissimi, audiuimus beatum Petrum apostolum ad humilitatem nos cohortantem atque dicentem, humiliamini sub potenti manu Dei. Manus Dei potestas eius datur intelligi, quia in Deo compaginatio membrorum non inuenitur, qui ubique et in omnibus totus plenus est atque perfectus, sed more hominum de Deo loquitur Scriptura ut apertius maiestatem atque potentiam sui creatoris homines intelligant: et intelligentes que sit uoluntas Dei opere adimplere contendant, unde gaudia sibi sempiterna conquirant. Sequitur, ut uos exaltet in tempore  uisitationis. Quia quisquis hic in presenti seculo eius se subdiderit uoluntati et preceptis eius assensum commodauerit, et ea, quantum diuina gratia posse dederit, operibus adimplere sategerit carnis superbiam conterendo, in die ultime retributionis exaltabitur a Domino atque ad eterne beatitudinis premia perducetur: Omnem sollicitudinem uestram, proiicientes in eum: quoniam ipsi cura est de uobis: ut Psalmista nos admonet, dicens, iacta cogitatum tuum in Deum et ipse te enutriet. Et alibi, querentes autem Dominum non deficient omni bono. Et ipse Dominus in Euangelio: Nolite solliciti esse dicentes quid manducabimus aut quid bibemus: scit enim pater uester quia his omnibus indigetis. Querite ergo primum  regnum Dei et iustitiam eius, et hec omnia adiicientur uobis.

Sobrii estote et uigilate. Semper in sobrietate et modestia habetote uestram uitam carentes semper astutia diaboli, et uigilate iugiter in custodia mandatorum Dei et in custodia animarum uestrarum. Sequitur:

Quia aduersarius uester diabolus tanquam leo ragiens circuit querens quem deuoret. Diabolus enim nunquam dormiens, nunquam ab insidiis hominum requiescens semper die et nocte circuit tentando et insidias ponendo hominibus qualiter quemquam illorum quod Dei uoluntati subiecti sunt sua ualeat suggestione decipere. Querens quem deuoret, non corpore, sed anima quemque ad nociua et inutilia  ualeat pertrahere carnalia desideria.

Cui resistite fortes in fide. Exemplo Christi et sanctorum eius contemnentes dulcedinem carnalis concupiscentie et recordantes iugiter, quid sit illis amaritudinis preparatum qui desideriis terrenis inseruiunt, nec conuerti a malitia sua per penitentiam uolunt: Nos ergo fideliter Domino adherere satagamus, eiusque precepta iugiter meditemur, carnis nostre desideria conteramus et resistamus fortiter diabolo hosti nequissimo, in fide recta, in spe firma: a Domini Dei omnipotentis misericordia in caritate perfecta ad seruitium eius in operibus; misericordie et pietatis, ut eius largiente gratia mereamur et de hoste triumphum et eterne beatitudinis premium. Sequitur:

 Deus autem omnis gratie, qui uocauit nos in eternam suam gloriam in Christo, per incarnationem unigeniti filii sui quem pro mundi misit mori salute.

Modicum passus. Qui in hoc mundo quamuis modici temporis, multas sustinuit pro nobis iniurias, ad ultimum etiam crucifixus est et occisus est, pro redemptione nostra: et mori dignatus est pro nobis, modicumque temporis retentus a morte, statimque die resurrexit tertia, ipse perficiet bonum in nobis quod ceperat: nosque in sua semper uoluntate et in diuina religione confirmet et corroboret, et in perseuerantia bonorum operum ipsi gloria et imperium, laus et gratiarum actio in secula seculorum. Amen.



HOMILIA XCu. ITEM UT SUPRA. Lectio sancti Euangelii secundum Lucam.

In illo tempore erant appropinquantes ad Iesum publicani et peccatores ut audirent illum. Et murmurabant Pharisei et Scribe, dicentes, quia hic peccatores recipit et manducat cum illis.

Quia non solum iustus peccare per inertiam, sed et peccator resipiscere per solertiam potest, postquam sal infatuatum foras mitti debere narratum est, mox penitentium cohors intus admissa describitur, qui ad audiendum Dei uerbum appropinquantes, non solum ad colloquendum, sed etiam ad conuescendum  recepti sunt, quod uidentes Pharisei dedignati sunt, quia uera iustitia compassionem habet, falsa iustitia dedignationem, quamuis et iusti soleant recte peccatoribus indignari. Sed est aliud quod agitur typo superbie, aliud quod zelo discipline, sed qui egri erant ita, ut egros se esse nescirent: quatenus quod erant agnoscerent celestis eos medicus blandis fomentis curat, benignum paradigma obiicit, et in eorum corde uulneris tumorem premit. Ait namque:

Quis ex uobis homo, qui habet centum oues, et si perdiderit unam ex illis, nonne dimittit nonaginta nouem in deserto, et uadit ad illam que perierat donec inueniat illam? Ecce mira dispensatione pietatis similitudinem ueritas dedit, quam et in se ipse homo  recognosceret, et tamen hec specialiter ad ipsum auctorem hominum pertineret. Quia enim centenarius est numerus perfectus, ipse centum oues habuit, cum Angelorum substantiam et hominum creauit: sed una ouis tunc periit: quando peccando homo pascua uite dereliquit. Dimisit autem nonaginta nouem oues in deserto, quia illos summos Angelorum choros reliquit in celo. Cur autem celum desertum uocatur, nisi quod desertum dicitur derelictum, tunc autem celum homo deseruit, cum peccauit. In deserto autem nonaginta nouem oues remanserant, quando in terra Dominus unam querebat: quia rationalis creature numerus angelorum uidelicet et hominum, qui ad uidendum Deum conditi fuerant pereunte homine erat imminutus, et ut  perfectius summa ouium integraretur in celo: homo perditus querebatur in terra.

Et cum inuenerit illam imponit in humeros suos gaudens. Ouem in humeris suis imposuit quia humanam naturam suscipiens peccata nostra ipse portauit.

Et ueniens domum, conuocat amicos et uicinos, dicens illis: Congratulamini mihi, quia inueni ouem que perierat. Inuenta oue ad domum rediit quia pastor noster reparato homine ad regnum rediit, ibi amicos et uicinos inuenit, illos uidelicet angelorum choros, qui amici eius sunt, quia uoluntatem eius continue in sua stabilitate custodiunt: uicini quoque eius sunt quia claritate uisionis illius sua assiduitate perfruuntur, et notandum quod non dicat, congratulamini  oui inuente, sed mihi quia uidelicet eius est gaudium uita nostra, et cum nos ad celum reducimur, solemnitatem letitie illius implemus.

Dico uobis quod ita gaudium erit in celo super uno peccatore penitentiam agente quam super nonaginta nouem iustis qui non indigent penitentia. Plus de conuersis peccatoribus, quam de stantibus iustis gaudium erit in celo, quia plerumque hi qui nullis se oppressos peccatorum molibus sciunt, stant quidem in uia iustitie, nulla illicita perpetrant, sed tamen ad celestem patriam anxie non anhelant, tantoque sibi in rebus licitis usum prebent, quanto se perpetrasse illicita nulla meminerunt. Et plerumque pigri remanent ad exercenda bona precipua, quia  ualde securi sunt, quod nulla commiserint mala grauiora.

Aut que mulier habens drachmas decem, si perdiderit drachmam unam, nonne accendit lucernam et euerrit domum, et querit diligenter, donec inueniat? Qui signatur per pastorem ipse et per mulierem. Ipse enim Deus ipse et Dei sapientia. Et quia imago exprimitur in drachma mulier drachmam, perdidit, quando homo qui conditus ad imaginem Dei fuerat peccando a similitudine sui conditoris recessit. Sed accendit mulier lucernam quia sapientia Dei apparuit in humanitate. Lucerna quippe lumen in testa est, lumen uero in testa est diuinitas in carne, accensa autem lucerna euerrit domum quia mox ut eius diuinitas per carnem claruit, omnis se nostra  conscientia concussit, domus namque euerritur cum consideratione reatus sui humana conscientia perturbatur. Euersa uero domo inuenitur drachma, quia dum perturbatur conscientia hominis reparatur in nomine similitudo conditoris.

Et cum inuenerit, conuocat amicas et uicinas, dicens: Congratulamini mihi, quia inueni drachmam quam perdideram. Que amice uel uicine nisi ille potestates sunt celestes, iam superius dicte, que tanto superne sapientie iuxta sunt, quanto ei per gratiam continue uisionis appropinquant, sed intuendum cur ista mulier decem drachmas habuisse perhibetur, angelorum quippe et hominum naturam ad cognoscendum se Dominus condidit, quam dum consistere ad eternitatem uoluit, eam procul dubio  ad suam similitudinem creauit. Decem uero drachmas habuit mulier, quia nouem sunt ordines angelorum, sed ut compleretur electorum numerus, homo decimus creatus est qui a conditore suo nec post culpam periit, quia hunc eterna sapientia per carnem miraculis coruscans ex lumine teste reparauit. Ita dico uobis: Gaudium erit coram angelis Dei super uno peccatore penitentiam agente. Penitentiam agere est et perpetrata mala plangere et plangenda non perpetrare. Nam qui sic alia deplorat, ut tamen alia committat, adhuc penitentiam agere aut ignorat aut dissimulat. Quid enim prodest, si peccata luxurie quis defleat et tamen adhuc auaritie estibus anhelet? aut quid si ire culpas iam lugeat, et tamen  adhuc inuidie facibus tabescat? Sed minus est ualde quod dicimus, ut qui peccata deplorat ploranda minime committat. Nam cogitandum summopere est, ut qui se illicita meminit commisisse a quibusdam etiam licitis studeat abstinere quatenus per hoc conditori suo satisfaciat: ut qui commisit prohibita sibimetipsi abscindere debeat etiam commissa [Forte leg. concessa], sicque in recta fide et bonis operibus religiose uiuens, ad gloriam Deo opitulante perueniet sempiternam.



HOMILIA XCuI. FERIA Iu. Lectio Epistole beati Petri apostoli ad Colossenses.

Fratres, omne quodcunque facitis in uerbo aut in  opere, omnia in nomine Domini Iesu, gratias agentes Deo et Patri per ipsum, etc.

Quodcunque, inquit, aut dicitis aut agitis, intuentes in Christo, debitam gratiarum actionem Deo et patri referre properate pro illis, que per Christum uobis sunt prestita. Etenim psalmis et hymnis et canticis spiritualibus gratiarum actionem uocauit hoc dicens quoniam in cordibus uestris gratias agite Deo, quodcunque, aut dicitis, aut agitis, sic et dicite et agite sicut iustum est dicere illos qui talia assequi digni sunt habiti. Hec enim est uera gratiarum actio, deinde et in hac parte imitans illa que ad Ephesios scripserat, uertitur ad specialem consolationem dicens:

Mulieres, subdite estote uiris, sicut oportet, in Domino.  Uxores iubet subditas esse maritis.

uiri, diligite uxores uestras, et nolite amari esse ad illas. uiros admonet diligere suas uxores, nec moleste erga illas uersari.

Filii, obedite parentibus per omnia: hoc enim placitum est Domino. Suadet filiis ut obediant parentibus.

Patres, nolite ad indignationem prouocare filios uestros ut non pusillo animo fiant. Patribus suadet ut non superflue tristent filios suos.

Serui, obedite per omnia dominis carnalibus, non ad oculum seruientes, quasi hominibus placentes, sed in simplicitate cordis, timentes Deum. Quodcunque facitis, ex animo operamini, sicut Domino, et non hominibus: scientes quod a Domino accipietis retributionem  hereditatis. Domino Christo seruite. Iubet et seruos obedire suis dominis inspicientes in illam mercedis remunerationem, que a Deo illis retribuetur pro fideli seruitio, et ita facite sicut et iustum est facere eos qui a Deo sibi mercedem tribui exspectant, non sicut hominibus seruientes, sed sicut illi a quo et mercedis uicem sibi tribui exspectant. Quicunque enim precepta apostolica rite seruauerit, et Deo per fidem et bona opera placere studuerit, sine dubio remunerationis celestis particeps erit, prestante Domino nostro Iesu Christo, qui cum Patre et Spiritu sancto uiuit et regnat Deus per omnia secula seculorum. Amen.



HOMILIA XCuII. ITEM FERIA Iu. Lectio sancti Euangelii secundum Mattheum.

In illo tempore dixit iehsu discipulis suis: Esto consentiens aduersario tuo cito dum es in uia cum eo, ne forte tradat te aduersarius iudici, et iudex tradat te ministro et in carcerem mittaris. Amen, dico tibi non exies inde donec reddas nouissimum quadrantem, etc.

Ex precedentibus et consequentibus manifestus est sensus, quod nos Dominus atque Saluator, dum in istius seculi uia currimus, ad pacem et ad concordiam cohortetur, iuxta Apostolum dicentem: Si fieri potest, quantum ex uobis est, cum omnibus hominibus pacem habentes. Nam et in precedenti capitulo dixerat: Si offeres munus tuum ad altare et ibi recordatus  fueris quia frater tuus habet aliquid aduersum te. Et hoc infinito statim infert, esto beneuolus aut benignus aduersario tuo, et reliqua. Et in consequentibus iubet, Diligite inimicos uestros et benefacite his qui uos oderunt, et orate pro persecutoribus uestris. Iudicem intelligo Christum, Pater non iudicat quemquam, sed omne iudicium dedit Filio. Ministrum intelligo angelum: Et angeli, inquit, ministrabant ei; et cum angelis suis uenturum credimus ad iudicandos uiuos ac mortuos. Carcerem intelligo penas uidelicet tenebrarum, quas alio loco exteriores uocat. Credo propterea quod intrinsecus sint in ipso manentes, uel si etiam quid secretius cogitari potest gaudium diuinorum premiorum, de quo dicatur seruo bene merito, Intra in gaudium Domini  tui. Quemadmodum etiam et in hac ordinatione reipublice uel a secretario uel a pretorio iudicis extra mittitur qui in carcerem truditur. Quadrans genus nummi est, qui habet duo minuta, unde in alio Euangelio mulier illa paupercula et uidua dicitur misisse in corbonam quadrantem, in alio duo minuta, non quod dissonent Euangelia, sed quod unus quadrans duos minutos nummos habeat. Hoc est ergo quod dicit: Non egredieris de carcere donec etiam minuta peccata tua persoluas. De soluendo autem nouissimo quadrante potest non absurde intelligi aut pro eo positum quod nichil relinquatur impunitum, sicut loquentes etiam dicimus usque ad fecem, cum uolumus exprimere aliquid ita exhaustum ut nichil relinqueretur, uel ut significarentur  nomine quadrantis nouissimi terrena peccata. Quarta enim pars distinctorum membrorum huius mundi et ea nouissima terra inuenitur, ut incipiens a celo secundam erem numeres, aquam tertiam, quartam terram.

Audistis quia dictum est antiquis: Non mechaberis. Ego autem dico uobis quoniam omnis qui uiderit mulierem ad concupiscendum eam, iam mechatus est eam in corde suo. Iustitia ergo minor est regni Dei non mecari corporum coniunctione, iustitia ergo maior est regni Dei non mecari in corde. Multo facilius custodit ne mechetur in corpore quisquis non mechatur in corde; illud ergo confirmauit qui hoc precepit, non ueni soluere legem, sed adimplere. Sane considerandum est quod non dixit  Omnis qui concupierit mulierem, sed Qui uiderit mulierem ad concupiscendam eam, id est, hoc fine et hoc animo attenderit ut eam concupiscat quod iam non est titillari delectatione carnis, sed plane consentire libidini, ita ut non refrenetur illicitus appetitus, sed si facultas data fuerit satietur. In his autem duobus, talem differentiam ueteres uoluerunt quod alterum propassionem, alterum uero passionem nominauerint; inter passionem autem et propassionem hoc interest quod passio reputatur in uitio, propassio licet culpam habeat, tamen non tenetur in crimine; ergo qui uiderit mulierem et anima eius fuerit titillata, hic propassione percussus est; si uero consenserit, et de cogitatione affectum fecerit, sicut scriptum est  in Dauid: transierunt in affectum cordis, de propassione transiuit ad passionem. Et huic non uoluntas peccati deest, sed occasio. Quicunque igitur uiderit mulierem ad concupiscendum, id est, si sic aspexerit ut concupiscat et facere disponat, iste recte mechatus eam dicitur in corde suo.

Quod si oculus tuus dexter scandalizat te, erue eum et proiice abs te: expedit enim tibi ut pereat unum membrorum tuorum, quam totum corpus tuum mittatur in gehennam. Quia supra de concupiscentia mulieris dixerat, recte nunc cogitationem et sensum in diuersa uolutantem nuncupauit oculum. Per dexteram autem et ceteras corporis partes, uoluntatis atque affectuum initia demonstrantur: ut quod mente concepimus, ne opere compleamus: cauendum  igitur est, ne quod in nobis optimum est cito labatur in uitium. Si enim dexter oculus et dextera manus scandalizant, quanto magis ea que in his sinistra sunt? si anima labitur, quanto plus corpus, quod est ad peccatum procliuius?

Et si dextra manus tua scandalizat te, abscinde eam et proiice abs te; expedit enim tibi ut pereat unum membrorum tuorum, quam totum corpus tuum eat in gehennam. Ergo et dextra manus accipitur dilectus adiutor et minister in diuinis operibus. Nam quemadmodum in oculo contemplatio, sic in manu actio recte intelligitur, ut sinistra manus intelligatur in operibus que huic uite sunt necessaria, dextra uero in illis actibus in quibus electi Dei in presenti laborant uita, ut gloria illis per hoc in futuro retribuatur  sempiterna, per conditorem et redemptorem nostrum Iesum Christum, qui uiuit et regnat cum Deo Patre in unitate eiusdem Spiritus sancti Deus, per omnia secula seculorum. Amen.



HOMILIA XCuIII. FERIA uI. Lectio sancti Euangelii secundum Marcum.

In illo tempore, cum introisset iehsu Hierosolymam in templum, etc.

Quod ingressus ciuitatem Dominus primo templum adiit formam nobis religionis, quam sequamur premonstrat, ut cum forte uillam aut oppidum, aut altum quemlibet locum, in quo sit domus orationis Deo consecrata intramus, primo ad hanc diuertamus, et postquam nos Domino per orationum studia commendauerimus,  sic deinde ad agenda ea propter que uenimus temporalia negotia recedamus.

Et circumspectis omnibus, cum iam uespera esset hora, exiuit in Bethaniam cum duodecim. Non hoc semel fecit, sed per omnes quinque dies ex quo Hierosolymam ascenderat usque ad tempus passionis, hoc ipsum semper agere solebat, ut per diem in templo doceret, noctibus uero exiens moraretur in monte Oliueti, sicut in Luca legimus. Docendo enim incredulis officium correctionis sedulus impendebat, commanendo autem apud fideles gratiam is eis benignitatis propitius exhibebat. Bene autem dicitur, quia circumspectis omnibus exiuit in Bethaniam. Inspicit quippe internus arbiter omnium corda, et cum in  contradicentibus ac resistentibus ueritati, non inuenit ubi caput reclinet, secedit ad fideles, et in eis qui obediunt uerbo, mansionem sibi una cum Patre facere gaudet, Bethania namque domus obedientie dicitur.

Et alia die cum exirent a Bethania, esuriit. Esuriit uel ueritatem humane carnis ostendens, uel esuriens salutem credentium et estuans ad incredulitatem Isrelis.

Cumque uidisset a longe ficum habentem folia, uenit, si quid forte inueniret in ea; et cum uenisset ad eam, nichil inuenit preter folia: non enim erat tempus ficorum. Et respondens iehsu dixit ei: Iam non amplius in eternum quisquam ex te fructum manducet. Quomodo Dominus multa in parabolis dicere, ita etiam  nonnulla in parabolis facere solebat. Quid enim cause erat ut esuriens fructus in ficulnea quereret, quorum tempus nondum esse, quilibet homo nouerat, arboremque quia fructum per id temporis non haberet, eterne sterilitatis maledictione damnaret, nisi quia plebem quam uerbo docebat, hoc etiam facto terrebat, ne quis habendo folia et fructum non habendo, hoc est uerba iustitie absque operibus pretendendo excidi, et in ignem mereretur proiici. Unaqueque enim arbor non de floribus, non de foliis, sed fructu suo cognoscitur, id est, unusquisque homo non de estimatione fame uel sermonum pompa: sed de suarum testimonio probatur actionum.

Et ueniunt Hierosolymam, et cum introisset in templum, cepit eiicere uendentes et ementes in templo, et  mensas nummulariorum, et cathedras uendentium columbas euertit. Quod maledicendo ficum infructuosam per figuram fecerit Dominus, hoc idem mox apertius ostendit eiiciendo improbos e templo. Neque enim aliquid peccauit arbor, que esuriente Domino poma non habuit, quorum necdum tempus aduenerat, sed peccauere sacerdotes qui in domo Domini secularia negotia gerebant, et fructum pietatis quem debuerant quemque in eis Dominus esuriebat, ferre supersederant. Arefecit Dominus arborem maledicto, ut homines hec uidentes siue audientes multo magis intelligerent sese diuino condemnandos esse iudicio, si absque operum fructu de plausu tantum sibi religiosi sermonis uelut de sonitu, et tegumento blandirentur uiridantium foliorum.

 Et non sinebat ut quisquam transferret uas per templum. De uasis dicit illis que mercandi gratia inferebantur, ceterum absit ut uasa Deo dicata Dominus eiiceret de templo, uel introferri prohiberet in templum, ubi futuri sui examinis insigne pretendit exemplum. Sed potius immunda et profana eliminat uasa de templo, ac ne amplius inferantur prohibet, quando non solum de Ecclesia omnes repellit ac deturbat reprobos, uerum etiam ne ultra ad turbandam Ecclesiam intrent, eterno eos uerbere compescit.

Et docebat, dicens eis: Nonne scriptum est quia domus mea domus orationis uocabitur omnibus gentibus? Omnibus, inquit, Gentibus, non uni genti Iudee,  nec in uno Hierosolyme urbis loco, sed in toto orbe terrarum, et nequaquam taurorum et hircorum, et arietum, sed orationis.

uos autem fecistis eam speluncam latronum. Qui ad accipienda munera in templo residebant, profecto quia quibusdam non dantibus lesiones exquirerent dubium non erat. Domus ergo orationis spelunca latronum facta fuerat, quia ad hoc in templo assistere nouerant, ut aut non dantes munera studerent corporaliter persequi, aut dantes spiritaliter necare.

Et cum mane transirent, uiderunt ficum aridam factam a radicibus. Non rami tantum aut stipes infructuose fici, sed ipsa etiam radix arefaciendo, sententiam diuine in se reprobationis ostendit, et Ioannes ait, quia securis ad radicem arborum posita  est. Arefacta est itaque ficus a radicibus, ut ostenderetur gens impia non ad tempus, et ex parte corrigenda externorum incursibus, et mox miserante Domino post actam penitentiam prisce restituenda libertati, ut sepe factum sacra historia refert, sed eterna potius damnatione ferienda, arefacta est radicitus, ut intimaretur nefanda plebs non solum humana gloria forinsecus, uerum etiam diuino intus fauore funditus esse destituenda.

Et respondens iehsu ait illis: Habete fidem Deo. Amen dico uobis quia quicunque dixerit huic monti: Tollere et mittere in mare; et non hesitauerit in corde suo, sed crediderit quia quodcunque dixerit fiat, fiet ei. Solent gentiles qui contra Ecclesiam maledicta scripsere, improperare nostris quod non habuerint plenam  fidem Dei, quia nunquam montes transferre potuerint. Quibus respondendum, non omnia scripta esse que in Ecclesia sunt gesta, sicut etiam de factis ipsius Christi, Dei et Domini nostri Scriptura nostra testatur, unde et hoc quoque fieri potuisse, ut mons ablatus de terra mitteretur in mare, si necessitas fieri id poposcisset, quomodo legimus factum precibus B. Patris Gregorii, Neo-Cesarie Ponti antistitis uiri meritis et uirtutibus eximii, ut mons in terra tantum loco cederet, quantum incole ciuitatis opus habebant. uerum quia montis nomine nonnunquam diabolus significatur, uidelicet propter superbiam qua se contra Deum erigit, et esse uult similis Altissimo, mons ad preceptum eorum qui fortes fide sunt tollitur de terra, et in mare proiicitur, cum  predicantibus uerbum doctoribus sanctis, immundus spiritus ab eorum corde repellitur, qui ad uitam sunt preordinati, et in turbulentis amarisque infidelium mentibus, uesaniam sue tyrannidis exercere permittitur, non quod ibi et ante sedem regnumque non habuerit, sed quod tanto acrius in eos quoslibet deseuit, quanto amplius se dolet a lesione piorum fuisse depulsum, quem tamen uictoria Saluatoris notri Domini Iesu Christi, liberans electos suos de manibus, ipsum hostem humani generis pro nequitia sua claustris inferni damnabit in perpetuum.



HOMILIA XCIX. DOMINICA u POST PENTECOSTEN. Lectio Epistole ad Romanos.

Fratres, existimo quod non sunt condigne passiones huius temporis ad futuram gloriam que reuelabitur in nobis, etc.

Quod ad comparationem eterne glorie, quam sanctis suis Deus ante secula preparauit, nichil condignum quis in hoc seculo possit passionis sustinere; in presenti lectione apostolus Paulus breuiter intimauit dicens: Existimo enim quod non sunt condigne passiones huius temporis, ad futuram gloriam que reuelabitur in nobis. In quo enim mortale quid immortali potest comparari, aut inuisibili uisibile, aut eternis temporalia? Si qua tamen in presenti uita  uelut quedam possint semina glorie colligi, futura ista semina ex tribulationibus et passionibus, queque patiuntur propter Dominum colliguntur. Sicut alibi idem dicit Apostolus, quod enim in presenti momentaneum est, et leue, immensum est enim pondus glorie future, quam exspectamus qui non respicimus ad ea que uidentur, sed ea que non uidentur et eterna sunt, proinde enim omnis tribulatio qualiscumque sit, que acciderit, quamuis seua, quamuis longa uideatur, quasi momentaneum ac leue esse putari oportet. Quicumque enim ad futuram aspicit gloriam, que nobis est reuelata, atque quesita, ubi transformabitur corpus nostrum mortale, conformis glorie corporis Filii Dei . . . . Quanto maiores enim tribulationes in hoc mundo pro  Christo patimur, tanto amplius nobis magnitudinem glorie credamus cumulari.

Nam exspectatio creature reuelationem filiorum Dei exspectat. Exspectatio creature exspectatio hominis rationabilis est, qui exspectat diem iudicii, quo reuelabitur quanta sit gloria preparata his qui in hoc seculo fideliter pro Deo tribulationes sustinent, et laborant in Domini uoluntate.

uanitati enim creatura subiecta est. Id est, omnis homo uanitati huius mundi inuitus est subiectus, quandiu temporalibus deditus est rebus, uel quandiu istis transitoriis utitur, que transeunt tanquam umbra.

Non uolens. Non enim sicut sponte peccauit homo, sic etiam sponte damnatus est: sed uoluntate eius  qui disponit uniuersa, cuius etiam homo contempsit precepta. Subiectus est autem homo uanitati, quandiu in hac mortali uixerit carne. Sequitur.

Quoniam et ipsa creatura liberabitur a seruitute corruptionis in libertatem glorie filiorum Dei. Creatura autem recte dicitur homo, quandiu creature non creatori deseruit. Cum autem fidem perceperit, et Dominum Deum suum agnouerit, et eius obedire ceperit uoluntati, non iam creatura, sed Dei filius nuncupatur. Ista autem creatura, id est, homo, cum diuina inspirante gratia crediderit, liberabitur a seruitute corruptionis, ut non interitui seruiat, cui seruiunt omnes peccatores, quandiu in peccatis permanent. Liberabitur autem ab ista corruptione et  nequitia, per fidem in libertatem glorie filiorum Dei, ita ut iam non carni, nec terrenis seruiat desideriis, non diabolo sed Christo, cuius glorie particeps et coheres ipsius gratia efficiatur.

Scimus enim quod omnis creatura ingemiscit. Quod dicit omnis creatura, nunc angelorum et hominum naturam dicit, quia ut in Euangelio Dominus ait: sicut angeli gaudent super penitentes, ita dolent et ingemiscunt super conuerti nolentes, et quotidie nostra spectantes certamina, dolent ualde cum conuincimur a diabolo; cum uero uincimus multo plus gaudent. Quapropter si eum sanctis Angelis in celo gaudere cupimus, eorum nunc gaudium in bona nostra conuersatione, dignis moribus in castitate uite magno studio perficere debemus, ut cum deficiamus  ab hac uita carnali, recipiant nos in eterna tabernacula simul gaudere cum illis.

Non solum autem illa sed nosmetipsi. Id est, apostoli et apostolici uiri in Ecclesia sanctorum successores apostolorum.

Primitias Spiritus, id est, pignus et dona sancti Spiritus habentes, intra nos gemimus, adoptionem filiorum Dei exspectantes, redemptionem corporis nostri. Gemimus enim adoptiuos filios Dei fratres nostros, quos docere et instituere missi sumus, donec uideamus eos in omni bono proficere, ut filii Dei et heredes Christi effici mereantur. Donec ergo nos, inquam, qui instituimur ab eis negligimus et moramur, et emendationis nostre tempus longius protelamus, nec non inuisibilibus delectamur, ad dolores apostolos  commouemus, ac luctum similiter et sanctis predicatoribus disciplinam docentibus dolorem ingerimus, qui cum nostras prospiciunt iniquitates, magno se affligunt luctu pro excessibus nostris, et diuinam pro nobis implorant pietatem, humiliter de preteritis ueniam postulantes, et de futuris custodiam. Hec ergo et his similia diligenter ac fideliter cogitantes non aquiescamus eis, qui per liberum arbitrium in superbiam elati precipitare semetipsos, magis quam eleuare conantur, sed humiliter consideremus illud quod Apostolus dicit, Deus qui operatur in uobis et uelle et perficere, gratias agamus Domino ac Saluatori nostro, qui nos nullis precedentibus meritis uulneratos curauit, et inimicos reconciliauit, et de captiuitate redemit, de tenebris ad lucem reduxit, de  morte ad uitam reuocauit, et humiliter confitentes fragilitatem nostram illius misericordiam deprecemur. Ut quia nos secundum Psalmistam misericordia sua preuenit, dignetur in nobis non solum custodire, sed etiam augere munera et beneficia sua, que ipse dignatus est dare, qui cum Patre et Spiritu sancto uiuit et regnat in unitate Spiritus sancti Deus nunc et semper, et in secula seculorum. Amen.



HOMILIA C. IN EODEM FESTO. Lectio sancti Euangelii secundum Lucam.

In illo tempore dixit iehsu discipulis suis: Estote misericordes, sicut et Pater uester misericors est.

 Misericors est Deus super ingratos, et maiore uel multiplici scilicet sua misericordia, qua etiam iumenta saluat, temporalia bona largiendo uel celestia bona singulari gratia, qua electos solum glorificat inspirando. Sed siue hoc siue illud siue utrumque intelligas, magna Dei bonitate fit, que nobis imitanda precipitur, si filii Dei esse uolumus, gloriamque filiorum Dei obtinere.

Nolite iudicare; et non iudicabimini, nolite condemnare, et non condemnabimini. Hoc loco nichil aliud nobis precipi existimo, nisi ut ea facta que dubium est, quo animo fiant in meliorem partem interpretemur.

Dimittite, et dimittetur, date et dabitur uobis. Dimittere nos iniurias, dare beneficia iubet, ut et nobis peccata dimittantur, et uita detur eterna. Qua sententia  breui sed eximia cuncta, que latissime de conuersando cum inimicis mandauerat, comprehendendo concludit.

Mensuram bonam, et confertam, et coagitatam, et supereffluentem [dabunt] in sinum uestrum. Huic simile est quod alibi dicit, ut et ipsi recipiant uos in eterna tabernacula. Non enim pauperes ipsi, sed Christus mercedem his qui eleemosynam fecere redditurus est. Quam tamen in sinum dare dicuntur, quia promerendo illius occasionem dedere, cum uel egentibus miserti uel improbe seuientes fortiorum sunt, et tolerati patientia, et beneficentia sustentati, et ad ipsam aliquoties fidem indulgentie gratia probati.

Eadem quippe mensura qua mensi fueritis, remetietur  uobis. Et Apostolus ad eleemosynam Corinthios hortans, inter alia dicit, qui parce seminat, parce et metet, et qui seminat in benedictionibus de benedictionibus et metet. Potest autem de omnibus, que mente, manu, lingua, gerimus accipi, quia tu reddes singulis, inquit, secundum opera eorum.

Dicebat autem illis et similitudinem. Nunquid potest cecus cecum ducere? Nonne ambo in foueam cadent? Sensus huiuscemodi sententie pendet ex superioribus, ubi de danda eleemosyna et iniuria dimittenda precipitur. Si te, inquit, ira contra uiolentum, et contra potentem philargyria cecauerit, nunquid tua mente uitiata uitium eius curare poteris? Aut ille solus qui iniuriam fecit, et non tu etiam qui ferre nesciebas reus deputaberis? At si mitem te, tranquillumque  pectoris eius improbitas inuenerit, et ille ad penitentiam mouebitur, et tu patientie premio donaberis, quia cecum uidente oculo, hoc est, corde sereno ducere curabas ad lumen.

Non est discipulus super magistrum; perfectus autem omnis erit, si sit sicut magister eius. Si magister, qui utique quasi Deus potuit non suas ultum ire iniurias, sed ipsos maluit insecutores patiendo reddere mitiores, eamdem necesse est discipuli, qui puri homines sunt, regulam perfectionis sequantur.

Quid autem uides festucam in oculo fratris tui, trabem autem que in oculo tuo est, non consideras? Oculus hic pro sensu mentis ponitur, et hoc ad superiora respicit, ubi cecum a ceco duci, id est, peccantem  a peccatore castigari non posse premonuit. Multi enim superbia uel odio, philargyria uel auaritia, uel alio quolibet crimine preuenti leuia hec aut nulla iudicantes acerrime corripiunt, quos subita uiderint ira turbatos, oculum mentis a solito puritatis statu quasi festuca irruente mutasse, atque immemores Dominici precepti, quo ait, Nolite condemnare et non condemnabimini, magis amant uituperare et damnare, quam emendare atque corrigere.

Et quomodo potes dicere fratri tuo: Frater, sine eiiciam festucam de oculo tuo, ipse trabem in oculo tuo non uidens? Hec cum fratre agis uerbi gratia quod ira ille peccauit, tu odio reprehendis. Quantum autem inter festucam et trabem, tantum inter iram  distat atque odium. Odium est enim ira inueterata, que quasi uetustate ipsa tantum acceperit, ut merito appelletur trabes. Fieri autem potest ut si irasceris homini uelis eum corrigi; si autem oderis hominem, non potes eum uelle corrigere, et ideo impossibile dicitur, ut festucam fratris oculo demat, qui suo trabem gestat in oculo.

Hypocrita, eiice primum trabem de oculo tuo, et tunc perspicies ut educas festucam de oculo fratris tui. Id est, primum expelle abs te odium, et deinceps poteris iam eum quem diligis emendare. Et est uere multum cauendum, et molestum hypocritarum, id est, simulatorum genus, qui cum omnium uitiorum accusationes odio et liuore suscipiant, etiam consultores uideri se uolunt, et ideo pie cauteque uigilandum  est, ut cum aliquem reprehendere uel obiurgare necessitas cegerit, primo cogitemus utrum tale sit uitium, quod nunquam habuimus, uel quo caruimus, et si nunquam habuimus, cogitemus et nos homines esse, et habere potuisse. Si uero habuimus et non habemus, tangat memoriam communis infirmitas, ut illam reprehensionem aut obiurgationem, non odium sed misericordia precedat, sicque doctrina salubris ex dilectione Dei et proximi confirmata, tam doctori quam etiam auditori ad eternam proficiet salutem, prestante Domino nostro Iesu Christo, qui cum Patre et Spiritu sancto, uiuit et regnat Deus, per omnia secula seculorum. Amen.



HOMILIA CI. IN uIGILIA SANCTI IOANNIS BAPTISTAE. Lectio Ieremie prophete.

Priusquam te formarem in utero, noui te; et antequam exires de uulua, sanctificaui te, et prophetam in gentibus dedi te.

Non quod ante conceptionem ut heresis suspicatur fuerit, Ieremias, sed quod prescierit eum futurum Dominus, cui necdum facta iam facta sunt, secundum illud quod Apostolus loquitur qui uocat ea que non erant, quasi ea essent. Quidam hunc locum super Saluatore intelligunt, qui proprie propheta est gentium, et per apostolos uocauit omnes nationes. Iste enim uere priusquam in utero formaretur uirginali, et antequam exiret de uulua matris, sanctificatus  in utero est, et notus Patri, quippe qui semper in Patre, et in quo semper Pater.

Et dixi: Domine Deus, ecce nescio loqui, quia puer ego sum. Et dixit Dominus ad me: Noli dicere, Quia puer sum, quoniam ad omnia que mittam te, ibis; et uniuersa que mandauero tibi, loqueris. Ne timeas a facie eorum, quia tecum ego sum ut eruam te, dicit Dominus. Quando autem uenit in corpus humanum, dicit in exordio: Nescio loqui, quia iuuenis ego sum. Iuuenis propter dispensationem, senex iuxta hoc, quod primogenitus omnis creature. Iuuenis quia in consummatione iam seculi, et in extremo huius uite tempore aduenit. Dicit itaque, nescio loqui, scio enim quedam maiora loqui, scio eloquium tuum, scio uerbum tuum Sion, tibi scio loqui, hominibus nescio  loqui, iuuenis sum.

Et misit Dominus manum suam et tetigit os meum; et dixit Dominus ad me: Ecce dedi uerba mea in ore tuo; et constitui te super gentes, et super regna, ut euellas, et destruas, et disperdas, et dissipes, et edifices, et plantes, dicit Dominus omnipotens. Considerandum quod quatuor tristibus duo leta succedant. Neque enim poterant edificari bona, nisi destructa essent mala, nec plantari optima, nisi eradicarentur pessima. Omnis enim plantatio quam non plantauit celestis Pater eradicabitur, et edificatio que super petram non habet fundamentum, sed in arena exstructa est, sermone Dei suffoditur atque destruitur, illam quam consumet iehsu spiritu oris sui, et destruet aduentu presentie sue, omnem scilicet sacrilegam  peruersamque doctrinam disperdet in perpetuum. Porro ea que eleuantur contra scientiam Dei, et in sua confidunt sapientia, que apud Deum stultitia est dissipabit atque deponet, ut edificentur pro his humilia, et in locum superiorum que destructa sunt et euulsa, exstruantur atque plantentur, que ecclesiastice conueniunt ueritati, et impleatur illud quod dicit Apostolus, Dei edificatio, Dei agricultura estis.



HOMILIA CII. IN EODEM FESTO. Lectio sancti Euangelii secundum Lucam.

Fuit in diebus Herodis, regis Iudee, sacerdos quidam nomine Zacarias.

Sacrosancta precursoris Domini nobilitas non solum  a parentibus, sed et a progenitoribus gloriosa descendit, quatenus aduentus illius fidem non subita inspiratione conceptam, uerum habita magis propagatione susceptam liberius predicaret.

De uice Abia. uiginti quatuor de sacerdotibus ordines in ministerio domus Domini sorte a Salomone sunt diuisi, in quibus Abia familie, de qua Zacarias ortus est, sors contigit octaua. Non frustra primus Noui Testamenti preco in octaue sortis uice nascitur, quia sicut septenario sepe numero propter sabbatum uetus Testamentum, sic Nouum aliquoties octonario propter sacramentum resurrectionis exprimitur. Unde quia non aliter quam per obseruantiam utriusque Testamenti regni celestis aula  penetratur, recte et in templo Salomonis mysticus quindecim graduum ascensus fuisse narratur.

Et uxor eius de filiabus Aaron; plena igitur laudatio, que genus, mores, officium, factum, iudicium comprehendit. Genus in maioribus, mores in equitate, officium in sacerdotio, factum in mandato, in iustificatione iudicium.

Erant autem iusti ambo ante Deum. Beatus qui in conspectu Dei iustus est atque laudabilis, euenit quippe ut laudent homines eum, qui non est laudabilis, et ei detrahant, qui minime detractione dignus est. Solus Deus et in laude et in uituperatione iustus est iudex.

Incedentes in omnibus mandatis et iustificationibus Domini, sine querela, etc. Plerumque iustitia durior  hominum iram prouocat, que uero temperata est, ipsa sue dulcedinis gratia etiam inuidie querimoniam uitat. Quando enim facimus mandatum Dei, et in concupiscentia nostra uane glorie sordes spargimus, ut hominibus placeamus, non illud absque querela facimus.

Factum est autem cum sacerdotio fungeretur Zacarias in ordine uicis sue, etc. Qui enim sorte eligitur humano iudicio non comprehenditur. Ille igitur querebatur, quem iste figurabat uerus in eternum sacerdos cui dicitur, tu es sacerdos in eternum, qui non hostiarum cruore, sed proprio Patrem Deum generi reconciliaret humano. Sed tunc sanguis fundebatur in specie, sacerdos ordinabatur, nunc quia ueritas uenit, relinquamus speciem et ueritatem sequamur.  Tunc quidem uices erant, nunc autem est perpetuitas. Quem alium significabat Zacarias sacerdos, nisi eum sacerdotem, cui sacrificium non esset commune cum ceteris, qui non manufactis templis sacrificaret pro nobis, sed in sui corporis templo nostra peccata uacuaret?

Sorte exiit ut incensum poneret, etc. Incensum autem in sancta sanctorum a pontifice deferri, expectante foras templum omni populo decima die septimi mensis est iussum, et hanc diem expiationis siue propitiationis uocari, que apud nos ob uarium lune discursum, qua menses computant Hebrei, modo in mense Septembri, modo incidit in Octobri, qui scilicet mensis quo pascha geritur, et ordine conditionis et edicto legis anni principium tenet, dicente  Domino: Mensis iste uobis principium mensium, primus erit in mensibus anni.

Apparuit autem illi angelus Domini, stans a dextris altaris incensi, etc. Non immerito angelus uidetur in templo, quia ueri sacerdotis iam nuntiabatur aduentus, et celeste sacrificium parabatur, in quo angeli ministrarent. Bene angelus, et in templo et iuxta altare, et a dextris apparet, quia uidelicet et ueri sacerdotis aduentum in mysterium sacrifici uniuersalis et celestis doni gaudium predicat. Nam sicut per sinistram presentia, sic per dexteram sepe bona prenuntiantur eterna.

Ait autem ad illum angelus: Ne timeas, Zacaria, quoniam exaudita est deprecatio tua, et uxor tua Elisabeth  pariet tibi filium, et uocabis nomen eius Ioannem. Deprecationem dicens exauditam partum continuo promittit uxoris, non quod ille qui pro populo oblaturus intrauerat, relictis uerbis uocis pro accipiendis filiis orare potuerit, sed quod dicit: Exaudita est deprecatio tua, populi redemptionem significat. Quod uero adiungit, et uxor tua pariet tibi filium, eiusdem redemptionis ordinem pandit, quod uidelicet natus Zacarie filius redemptori illius populi preconando sit iter facturus.

Et erit gaudium tibi et exsultatio, et multi in natiuitate eius gaudebunt. Notandum quod nato precursore multi gaudent, nato autem Domino annuntiat angelus, gaudium magnum quod erit omni populo, quia uidelicet hic salutem multis predicare, ille omnibus  qui uolunt aduenit donare.

Et erit magnus coram Domino. Non corporis hic, sed anime magnitudinem declarauit, est coram Domino magnitudo anime, magnitudo uirtutis, est etiam paruitas anime et pueritia uirtutis.

uinum et siceram non bibet. Sicera interpretatur ebrietas, quo uocabulo Hebrei omne quod inebriare potest poculum, siue de pomis, siue de frugibus, seu de qualibet alia materia confectum significant. Proprium uero in lege Nazarenorum erat, uino et sicera tempore consecrationis abstinere, unde Ioannes, Samson et Ieremias, ceterique tales ut semper Nazareni, id est, sancti manere possent, semper his abstinere satagunt.

Et Spiritu sancto replebitur adhuc ex utero matris  sue. Non est dubium uerum hoc angeli esse promissum, siquidem sanctus Ioannes, antequam nasceretur, matris adhuc in utero positus Spiritus accepti gratiam designauit.

Et multos filiorum Isrel conuertet ad Dominum Deum ipsorum. Cum Ioannes, qui Christo testimonium perhibens, in eius fide populos baptizabat, dicitur filios Isrel ad Dominum Deum ipsorum conuertisse, patet profecto Christum esse Dominum Deum ipsorum.

Et ipse precedet ante illum in Spiritu et uirtute Etie. Bene in spiritu et uirtute Elie precedere dicitur, quia sicut ille preco uenturus iudicis, ita hic preco factus est redemptoris.

Ut concertat corda patrum in filios, et incredulos  ad prudentiam iustorum, parare Domino plebem perfectam. Corda patrum in filios conuertere est spiritalem sanctorum antiquorum scientiam populis predicando infundere. Prudentia uera iustorum est, non de legis operibus iustitiam presumere, sed ex fide salutem querere. Sic ergo plebs Domino perfecte preparatur. Cum in recta fide et sancta conuersatione ad Domini seruitium pleniter conuertitur.



HOMILIA CIII. IN NATIuITATE SANCTI IOANNIS BAPTISTAE. Lectio Isaie prophete.

Hec dicit Dominus: Audite, insule, et attendite, populi de longe.

Post uocationem reliquiarum populi Isrel, et  abiectionem increduli populi permanentis, de quibus dixerat, non est pax impiis dicit Dominus, transit ad ecclesias de gentibus congregatas, et eis sub insularum nomine loquitur, que persecutorum quasi maris fluctibus patent, et ex omni parte seuiente naufragio conduntur potius, quam mouentur. Ac ne quis putet uiolentam esse expositionem nostram, et non ad gentes pertinere quod dicitur, sed ad synagogas populi Iudeorum, sequitur, et attendite populi, siue gentes de longe, hoc est ab extremis finibus terre, uel ut LXX transtulerunt: Post multum tempus stabit, hoc est, non hoc tempore quo dicuntur, sed post multa fient tempora.

Dominus, inquit, ab utero uocauit me; de uentre matris mee recordatus est nominis mei. Quod nunc  interim audientibus uidetur obscurum, postea autem cunctis gentibus notum fiet, quando Gabriel Ioseph de partu dixerit uirginali, et uocabis nomen eius Iesum, ipse enim saluum faciet populum suum a peccatis eorum.

Et posuit os meum quasi gladium acutum, posuit quoque os eius quasi gladium acutum, ut spiritu oris sui interficiat impium. De quo gladio ipse in Euangelio loquitur, non ueni pacem mittere in terram sed gladium, malos a bonis separans. ueni enim diuidere hominem contra Patrem suum, et filiam contra matrem suam, et nurum contra socrum suam.

Et in umbra manus sue protexit me. In umbra manus Dei se esse protectum asserit, ut carnis uilitas diuinitatis potentia tegeretur, angelo ad uirginem  nuntiante, Spiritus sanctus ueniet super te, et uirtus Altissimi obumbrabit tibi.

Posuit me sicut sagittam electam, in pharetra sua abscondit me. Quando dicitur sagittam electam, ostendit habere Deum sagittas plurimas, sed non electas, que sagitte prophete sunt et apostoli qui in toto orbe decurrunt. De quibus in alio loco canitur: Sagitte acute potentissime, populi sub te cadent, et iterum, Sagitte potentes acute cum carbonibus desolatoriis. Christus autem de multis sagittis et filiis plurimis, una sagitta electa et filius unigenitus est, quam in pharetra sua abscondit, id est, in humano corpore, ut habitaret in eo plenitudo diuinitatis corporaliter, raraque esset credentium fides, et cui  supra dicitur: Tu es Deus absconditus et nesciebamus. Quam sagittam et sponsa uulnus accipiens loquitur in Cantico canticorum: uulnerata caritate ego sum.

Et dixit mihi: Seruus meus es tu, Isrel, quia in te gloriabor. Seruus, quia cum in forma Dei esset formam serui est dignatus assumere. Ostendit eum appellari seruum, qui sit formatus ex utero, qui et in Psalmo dicit, de uentre matris mee Deus meus es tu. Et Isrel, quia natus de semine Iudeorum. Quodque de nullo alio seruorum intelligi potest, iungitur, quia in te gloriabor. Dicit enim et ipse in Euangelio, Pater, glorificaui nomen tuum, qui in Psalmo loquitur, exurge, gloria mea; exurge, psalterium et cithara, id est, omnium uirtutum chorus, dedi te in  lucem gentium, ut sis salus mea usque ad extremum terre. Id est, ut illumines uniuersum mundum et salutem meam, per quam omnes salui fiant, usque ad extremum terre facias peruenire. Hec enim per apostolorum predicationem facta cognoscimus, de quibus Psalmista predicens ait: In omnem terram exiit sonus eorum, et in fines orbis terre uerba eorum. Reges uidebunt et consurgent principes, et adorabunt propter Dominum Deum tuum, et sanctum Isrel, qui elegit te. Hec fient quando uenerit Christus in gloria Patris cum angelis suis, et sederit in throno glorie sue iudicare uiuos et mortuos; tunc omnes adorabunt eum, propter Dominum Deum Patrem suum, quia fidelis est qui elegit eum. Siue ita intelligendum, reges quorum cor in manu Dei est, et Ecclesie principes  sunt, adorabunt eum, quia fidelis est Dominus sanctus Isrel. De Christo etenim et que sequuntur intelligi possunt, dicit enim in tempore placito exaudiui te, et in die salutis auxiliatus sum tui. Hoc testimonio Apostolus usus dicens, tempore opportuno exaudiui te, et in die salutis auxiliatus sum tui, ecce nunc tempus acceptabile, ecce nunc dies salutis. Tempus placitum et opportunum, et dies salutis passio Saluatoris est et resurrectio. Cui et idem Pater in subsequentibus ait: Dedi te in fedus populi, ut suscitares terram et possideres hereditates dissipatas, ut diceres his qui uincti sunt, exite, et his qui in tenebris, releuamini. In fedus populi, subauditur Iudeorum, his, uidelicet, qui ex illis credere uoluerunt, et suscitabit terram, que in idololatrie iacebat erroribus. Et possidebit  hereditates desertas, que habitatorem non habebat Dominum, et dicit his qui peccatorum uinculis stringebantur, exite, quia funibus peccatorum suorum unusquisque constringitur. Et his qui sedebant in tenebris et lucem uidere non poterant, ait: releuamini; hi enim omnes postquam conuersi fuerint et clarum Christi lumen aspexerint, pascentur in uiis et semitis sanctarum Scripturarum, et dicent: Dominus pascit me, et nichil mihi deerit, in loco pascue ibi me collocabit, super aquam refectionis educabit me, qui cum Patre et Spiritu sancto, uiuit et regnat Deus per omnia secula seculorum. Amen.



HOMILIA CIu. IN EODEM FESTO. Lectio sancti Euangelii secundum Lucam.

 In illo tempore, Elisabeth impletum est tempus pariendi, et peperit filium.

uerbum impletionis sancta Scriptura in bonorum tantum ortu uel obitu, uel actu ponere consueuit, quorum uitam plenitudine perfectionis habere significat. Denique Elisabeth impletum est tempus pariendi, impleti dies Marie ut pareret, impleuit Salomon edificare domum Domini, defunctus est Abraham, uel alius aliquis patrum senex et plenus dierum, et postquam uenit plenitudo temporis misit Deus Filium suum; at contra dies impiorum inanes et uacui. uiri enim sanguinum et dolosi non dimidiabunt dies suos.

Et audierunt uicini et cognati eius quia magnificauit Dominus misericordiam suam cum illa, et congratulabantur  ei. Habet sanctorum editio letitiam plurimorum quia commune est bonum, iustitia enim communis est uirtus, et ideo in ortu iusti future uite insigne premittit, et gratia secuture uirtutis exultatione uicinorum prefigurante signatur.

Et factum est in die octauo uenerunt circumcidere puerum, et uocabant eum nomine patris sui Zacariam. Et respondens mater eius dixit: Nequaquam, sed uocabitur Ioannes. Mire sanctus Euangelista premittendum putauit, quod plurimi infantem patris nomine Zacarie appellandum putarent, ut aduertas matri nomen alicuius displicuisse degeneris, sed in sancto infusum Spiritu, quod ab angelo ante Zacarie fuerat prenuntiatum, et quidem ille mutus intimare uocabulum filii nequiuit uxori, sed per prophetiam  Elisabeth didicit, quod didicerat a marito.

Et dixerunt ad illam: Quia nemo est in cognatione tua qui uocetur hoc nomine. Innuebant patri eius quomodo uellet uocari eum. Et postulans pugillarem, scripsit dicens: Ioannes est nomen eius. Et mirati sunt uniuersi. Ioannes est, inquit, nomen eius, hoc est, non ei nos nomen imponimus, quia iam a Deo nomen accepit, habet uocabulum suum quod agnouimus, non quod elegimus. Nec mireris, si nomen mulier quod non audiuit asseruit, quando ei Spiritus sanctus qui angelo mandauerat reuelauit, neque poterat Domini ignorare prenuntium que prophetauerat Christum, et bene additur, quia nemo in cognatione eius uocatur hoc nomine, ut intelligas nomen non generis esse, sed uatis.

 Apertum est illico os eius et lingua eius, et loquebatur benedicens Deum, et factus est timor super omnes uicinos eorum. Quia uox clamantis in deserto nata est, merito est lingua parentis soluta. Neque enim patrem a laudibus silere decebat, qui uerbi precone sibi nato gaudebat, quippe cui labia, que incredulitas uinxerat, fides iam soluit. uerum hec etiam allegorice si quis perscrutari desideret, Ioannis celebrata natiuitas, gratie Noui Testamenti est inchoata sublimitas. Cui uicini et cognati patris nomen, quam Ioannis imponere malebant, quia Iudei qui legis ei obseruatione quasi affinitate iuncti erant, magis iustitiam, que ex lege est sectari, quam fidei gratiam suscipere cupiebant. Sed Ioannes, hoc est, gratie Dei uocabulum, mater uerbis, pater litteris  intimare satagunt, quia et lex ipsa psalmique ac prophete apertis sententiarum uocibus gratiam Christi predicant, et sacerdotium illud uetus figuratis ceremoniarum et sacrificiorum umbris, eidem testimonium perhibet. Pulchreque Zacarias octaua die prolis edite loquitur, quia per Domini resurrectionem que octaua die post septimam sabbati facta est, occulta sacerdotii regalis arcana patuerunt, linguaque pontificum Iudeorum quam diffidentie uincula strinxerant, intelligentie rationabilis est uoce soluta.

Et super omnia montana Iudee diuulgabantur omnia uerba hec, et posuerunt in corde suo, dicentes: Quid putas puer iste erit? Etenim manus Domini erat  cum illo. Magna opera Domini, exquisita in omnes uoluntates eius. Ecce enim unum Zacarie silentium, non ipsi tantum cui datur ad penam incredulitatis et signum credendi proficit, sed et cum aufertur, omnes uicinos eius miraculo ac timore stupefacit, omnia circumquaque montana fama nati prophete perfundit, omnes qui audire poterant, ad perquirendum diligentius pueri qui natus est modum statumque sollicitat, ut his uidelicet atque huiusmodi futurus Christi propheta commendetur auspiciis, itemque, ut ita dixerim, precursorem ueritatis precurrentia signa prebeant.

Et Zacarias pater eius impletus est Spiritu sancto, et prophetauit dicens: Benedictus Dominus Isrel, quia uisitauit et fecit redemptionem plebis sue Isrel.  Ecce loquela que sola est ablata diffidenti, cum spiritu prophetie est restituta credenti. uisitauit autem Dominus plebem suam quasi longa infirmitate tabescentem, et quasi uenditam sub peccato unici Filii sui sanguine redemit, qui uiuit et regnat cum Deo Patre in unitate Spiritus sancti Deus per omnia secula seculorum. Amen.



HOMILIA Cu. DOMINICA uI POST PENTECOSTEN. Lectio Epistole B. Petri apostoli.

Charissimi, omnes unanimes in oratione estote, compatientes, fraternitatis amatores, misericordes, humiles, non reddentes malum pro malo, et maledictum pro maledicto, sed e contrario benedicentes, etc.

 Quia superius diuersas personas conditionis et sexus congrua sibi discretione docebat, iam nunc omnes communiter admonet in fidei Dominice causa unum cor et unam habere animam.

Quia in hoc uocati estis ut benedictionem hereditate possideatis. Dicente uidelicet iudice, uenite, benedicti Patris mei, percipite regnum. Potest benedictio hereditatis et illa intelligi, qua Ecclesiam in futura uita perpetua benedixit, unde etiam nunc spe futurorum gratulabunda canit, exaltabo te, Deus rex meus, et benedicam nomen tuum in eternum, et in seculum seculi. Quod ergo quisque in futuro inuenire desiderat, hoc in presenti meditari et agere satagat, et conditorem uidelicet, et proximum sincera uoce benedicere et seipsum etiam pariter  diuina ac fraterna benedictione dignum reddere, quia

Oculi Domini super iustos, et aures eius in preces eorum: uultus autem Domini super facientes mala. Quia beatus Petrus malum nos pro malo reddere uetuerat, imo maledicentibus benedicere iusserat, recte prophetico testimonio astruit, superna inspectione, et bonos semper uideri, et malos, quatenus meminerimus, et nostram patientiam qua toleramus malos, et nostram beneuolentiam qua persequentibus bona optamus eterno premio remunerandam, et persecutores nostros si peniteri noluerint digno plectendos esse supplicio. Si uero penituerint, nos quoque pro ipsorum salute, quam deprecabamur  a Domino coronam iuste congratulationis accepturos.

Et quis est qui uobis noceat, si boni emulatores fueritis. De his dicit que nobis ab aduersariis per uerba contumeliosa, per damna rerum temporalium, per tormenta corporis accidunt. Hec enim et huiusmodi omnia cum fidelibus irrogantur, duntaxat qui boni emulatores sunt, et hoc secundum scientiam nequaquam eis nocere possunt, sed palmam magis patientie equanimiter tolerantibus afferunt, et e contra illis qui irrogant penam accumulando eternam plurimum noceat. Si quis autem huiusmodi aduersis uictus deficit, non huic ille qui malum intulit, sed ipsi sibi qui hoc patienter ferre recusauit nocuit.

 Sed et si quid patimini propter iustitiam, beati eritis. Non solum, inquit, nichil uobis nocet, qui bonum facientibus mala irrogat, sed etiam cum uos propter bona que exsecratur hostis insequitur, causam uobis maioris beatitudinis prestat, cum patientie uestre uires exercet, iuxta illud Euangelicum: Beati qui persecutionem patiuntur propter iustitiam.

Dominum autem Christum sanctificate in cordibus uestris. Quid est Dominum sanctificare in cordibus nostris, nisi sanctitatem eius, quam sit incomprehensibilis glorie, intimo cordis affectu intueri, quantam in se sperantibus uincendi fortitudinem dare ualet, cuius inestimabilis sanctitas fulget. Qui cum Patre et Spiritu sancto, uiuit et regnat Deus, per omnia secula seculorum. Amen.



HOMILIA CuI. IN EODEM FESTO. Lectio sancti Euangelii secundum Lucam.

In illo tempore, cum turbe irruerent ad Iesum, ut audirent uerbum Dei, et ipse stabat secus stagnum Genesareth.

Stagnum Genesareth idem dicunt esse quod mare Galilee et mare Tiberiadis. Sed mare Galilee ab adiacente prouincia dictum, mare Tiberiadis a proxima ciuitate, que olim Cennerech uocata, sed ab Herode tetrarcha, instaurata in honorem Tiberii Cesaris, Tiberias est appellata. Porro Genezar a laci ipsius natura, qui a crispantibus aquis de ipso sibi excitare auram perhibetur, Greco uocabulo quasi generans sibi auram dicitur.

 Et uidit duas naues stantes secus stagnum. Due naues secus stagnum posite circumcisionem et preputium figurant, quas bene iehsu uidisse perhibetur, quia in utroque populo nouit Dominus qui sunt eius, eorumque cor a fluctibus seculi huius ad future uite tranquillitatem, quasi ad soliditatem littoris uidendo, hoc est, misericorditer uisitando prouehit.

Piscatores autem descenderant et lauabant retia. Piscatores sunt Ecclesie doctores qui rete fidei comprehensos, et de profundo ad lumen elatos, quasi pisces littori, sic terre uiuentium aduehunt, quasi quedam retia piscantium sunt complexe predicantium dictiones, que eos quos ceperint in fide non amittant. Unde et retia quasi retinentia sunt uocata,  sed hec retia modo laxantur in capturam, modo lota plicantur, quia non omne tempus est habile doctrine, sed nunc exercenda lingua doctori, nunc suimet cura gerenda.

Ascendens autem in unam nauim, que erat Simonis, rogauit eum a terra reducere pusillum. Et sedens docebat de nauicula turbas. Nauis Simonis est Ecclesia primitiua, de qua Paulus ait: Qui enim operatus est Petro in apostolatu circumcisionis, operatus est et mihi inter gentes, bene una dicta, quia multitudinis credentium erat cor unum et anima una. De qua docebat turbas, quia de auctoritate Ecclesie usque hodie gentes docet.

Ut cessauit autem loqui, dixit ad Simonem: Duc in altum, et laxate retia uestra in capturam. Quod primo  rogauit Simonem nauim a terra reducere pusillum, significat uel temperate utendum uerbo ad turbas, ut nec terrena eis precipiantur, nec sic a terrenis in profunda sacramentorum recedatur, ut ea penitus non intelligant, uel prius in proximis regionibus gentibus predicandum, ut qui dicit item Petro, duc in altum et laxate retia uestra in capturam, ad remotiores gentes quibus postea predicatum est, pertineat.

Et respondens Simon dixit illi: Preceptor, per totam noctem laborantes nichil cepimus, in uerbo autem tuo laxabo rete. Nisi Dominus edificauerit domum, in uanum laborant qui edificant eam. Nisi Dominus cor illustrauerit auditorum, doctor in nocte laborat. Nisi in uerbo superne gratie laxata fuerint instrumenta  disputationum, frustra uocis sue predicator iaculum mittet, quia fides populorum non sapientia uerbi compositi, sed diuine uocationis munere preuenit.

Et cum hoc fecissent, concluserunt piscium multitudinem copiosam, rumpebatur autem rete eorum. Pre multitudine piscium rete rumpebatur, quia nunc a confessione fidei etiam cum electis reprobi tanti intrant, qui ipsam quoque Ecclesiam, heresibus scindant. Rumpitur autem rete, sed non labitur piscis, quia suos Dominus etiam inter persequentium scandala seruat.

Et annuerunt sociis qui erant in alia naui, ut uenirent et adiuuarent eos. Alia nauis, ut prediximus, est Ecclesia de gentibus, que et ipsa non sufficiente una nauicula piscibus impletur electis, quia nouit Dominus  qui sunt eius, et apud ipsum certus est suorum numerus electorum. Dumque tot in Iudea credituros non inuenit, quot ad fidem uitamque predestinatos nouit eternam, quasi alie nauis receptacula piscibus querens suis, corda quoque gentium fidei gratia replet, et bene rupto reti socia nauis aduocatur, quoniam ante Iudas proditor, ante Simon magus pisces nequissimi capti sunt, ante Ananias et Saphira rete fidei subdole tentabant ingredi, ante ut Ioannes testatur, multi discipulorum eius abierunt retro, etiam non cum illo ambulabant, ac deinde Barnabas et Paulus ad gentium sunt apostolatum segregati.

Et uenerunt et impleuerunt ambas nauiculas, ita ut mergerentur. Harum impletio nauium usque in finem  seculi crescet. Sed quod implete merguntur, hoc est, in submersionem premuntur, non enim submersa, sed sunt periclitata, Apostolus exponit dicens: In nouissimis diebus erunt tempora periculosa, et erunt homines seipsos amantes, etc. Nam mergi nauis, est homines in seculum ex quo elati per fidem fuerant morum prauitate relabi, quale et ipse Petrus adhuc in infirmitate positus hoc loco demonstrat. Unde sequitur.

Quod cum uideret Simon Petrus, procidit ad genua Iesu, dicens: Exi a me, quia homo peccator sum, Domine. Quia carnales quique in Ecclesia regimen spiritualium in quibus maxime Christi persona eminet, a se quodammodo repellunt. Non enim hac uoce lingue, dicunt bonis ministris Dei ut eos a se repellant,  sed uoce morum et actuum suorum suadent a se recedi. Ne per bonos regantur et eo uehementius quo deferant eis honores, et tamen factis suis a se recedere admonent, ut honorificentiam eorum significauerit Petrus cadens ad pedes Domini. Mores autem in eo, quod ait: Exi a me, Domine, quia peccator homo sum, quod tamen quia non fecit Dominus, non enim recessit ab eis, sed eos subductis nauibus ad littus perduxit, significat in bonis et spiritalibus uiris, non esse oportere hanc uoluntatem ut peccatis turbarum commoti, quo quasi securius tranquilliusque uiuant, munus ecclesiasticum deserant.

Et ait ad Simonem iehsu, Noli timere. Confortat Dominus timorem carnalium animosque fragilium consolando erigit, ne quis uel de sue conscientia  culpe tremens uel de aliorum innocentia stupens, sanctitatis iter formidet aggredi, quod autem sequitur.

Ex hoc iam homines eris capiens, ad ipsum Petrum specialiter pertinet. Exponit ei Dominus quid hec captura piscium significet, quod uidelicet ipse, sicut nunc per retia pisces, sic aliquando per uerba sit capturus homines, totusque facti huius ordo quid in Ecclesia, cuius ipse typum tenet, quotidie geratur ostendat. Quod uero subiungitur,

Et subductis ad terram nauibus relictis omnibus secuti sunt eum, potest significare finem temporis quod ab huius mundi salo qui Christo inheserint penitus recessuri sint. Sciendum est autem hanc eamdem non esse lectionem, qua Mattheus et Marcus binos  de nauiculis piscatores primo Petrum et Andream, deinde filios Zebedei a Domino narrant esse uocatos. Non enim eos Lucas nunc a Domino uocatos, sed tantum Petro fuisse predictum quod homines esset capturus insinuat. Nam et post resurrectionem Domini legimus eos esse piscatos. Unde datur intelligi eos ad capturam piscium ex more remeasse, ut postea fieret quod Mattheus et Marcus narrant, quando eos binos uocauit. Tunc etsi non subductis ad terram nauibus, tanquam cura redeundi, sed ita eum secuti sunt, tanquam uocantem ac iubentem ut sequerentur, postea uero fide recta imbuti et doctrina Saluatoris sui pleniter instructi, firmiter et stabiliter apud suum permanserunt Dominum et magistrum, cuius  gratia ad uitam perducti sunt eternam, et ibi sum ipso regnabunt in secula seculorum. Amen.



HOMILIA CuII. IN uIGILIA SANCTI PETRI APOSTOLI. Lectio Actuum apostolorum.

In diebus illis Petrus et Ioannes ascendebant in templum ad horam orationis nonum. etc.

In lectione Actuum apostolorum que nunc ob memoriam beatorum apostolorum lecta est, quorum nos hodie natalitia uenerando preuenimus, audistis karissimi nobis, Petrus, inquit, et Ioannes ascendebant in templum ad horam orationis nonam. Apostoli hora nona templum ingressi, primo claudum, deinde debilem sanabant, deinde ad uesperam usque laborantes, multa hominum millia uerbo fidei imbuebant.  Hoc et in ipso suo actu figuraliter se agere demonstrabant, quia Dominus noster appropinquante mundi fine in hunc mundum ad saluandos omnes sibi credentes uenerat, et apostolos suos quasi ad ipsam uesperam mundi per totum orbem ad multitudinem hominum docendam direxit.

Et quidam uir qui erat claudus ex utero matris sue, baiulabatur: quem ponebant quotidie ad portam templi que dicitur Speciosa, ut peteret eleemosynam ab intreuntibus in templum. Hunc cum uidisset Petrus cum Ioanne dixit: respice. At ille respexit in eos, sperans se aliquid accepturum ab eis, ait autem Petrus:

Argentum et aurum non habeo, sed quod habeo, do tibi: in nomine Iesu Christi Nazareni surge et ambula.  Qui confestim surrexit. In claudo isto si consideremus mystica sacramenta cognoscimus preostensa, Per Speciosam portam templi ubi iste claudus sanabatur, euangelicam possumus intelligere predicationem, per quam templum Dei, id est Christi Ecclesia spiritali pulchritudine decoratur. In qua qui mente debiles per infidelitatem et ignorantiam nominis Christi simul et anima claudi sunt, remedium salutis accipiunt per euangelicam Christi predicationem. Denique Speciosa illa porta templi, quam diximus euangelicam predicationem intelligi, claudum suscipit, id est incredulos, et integrum reddit, dum ad perpetuam sanitatem anime illos commouendo, exhortando et docendo perducit: sicut claudus iste cum esset ad Speciosam portam templi respiciens in  Petrum et Ioannem accepit sanitatem, ita et nos claudi antequam ueniremus ad agnitionem Christi, uere claudi eramus, quia in uia iustitie claudicabamus. Claudicabamus autem non corporis gressu, sed interne mentis excessu. Qui enim alienus est a uia iustitie, a uia ueritatis, id est a fide et agnitione Christi Filii Dei uiui, hic quamuis rectos pedes corporis habeat, totus claudus est, quia mente et anima claudicat, iter enim fidei ac ueritatis in obeditione preceptorum Christi, non gestibus tantum corporis inceditur, sed gestibus mentis interne. Unde non dubium est, quia dudum claudicabamus a uia iustitie, cum ueram uiam salutis ac uite Christum Dominum nostrum nesciebamus. Sed postquam  uenimus ad Speciosam portam templi, ut prediximus, uerbum uite audiendo, intelligendo simul et operando, et ad apostolos, id est ad eorum exempla, per illorum sanctorum successorum predicationem fide respeximus, tunc stabiliti et confirmati sunt gressus mentis nostre, ut iam non claudicaremus amplius in uia iniquitatis, sed rectis bonorum operum gressibus per iter iustitie ambulemus.

Et apprehensa Petrus manu dextra claudi, alleuauit eum. Bene quem uerbo erexit etiam dextra confortat, quia sermo docentis, in corde audientis minus ualet, si non etiam proprie actionis commendetur exemplis.

Et exiliens stetit, et ambulabat, et intrauit cum illis in templum. Ordo perfectionis est egregius, primo  illum resurgere qui iacuerat, deinde iter arripere bone operationis, et sic eterni regni ianuam simul cum sanctis apostolis intrare. Ideo, fratres karissimi, quotiescunque beatissimorum apostolorum memoriam celebramus, pretermissis omnibus seculi actibus sine aliqua dilatione profectu bonorum operum currere debemus, et reddere illis in Dei laudibus honorificentiam debitam; qui nobis eternam salutem per effusionem sui sanguinis pepererunt, qui tantam hostiam in semetipsis pro nostra propitiatione Domino obtulerunt. Presertim cum ipse Dominus dixit ad illos: Qui uos honorat, me honorat, et qui uos spernit, me spernit. Quisquis ergo debita ueneratione honorat apostolos et martyres Christi, Christum honorat, quem diligit, et cum ipsis sanctis  apostolis atque martyribus, simulque cum omnibus sanctis eterne beatitudinis premia consequetur, largiente Domino nostro Iesu Christo, cui est honor et gloria per immortalia secula. Amen.



HOMILIA CuIII. IN EODEM FESTO. Lectio sancti Euangelii secundum Ioannem.

In illo tempore, dixit iehsu Petro: Simon Ioannis, diligis me plus his? Dicit ei: Etiam, Domine, tu scis quia amo te.

uirtutem nobis perfectam dilectionis presens Domini nostri interrogatio ostendit, perfecta enim dilectio est, qua Dominum ex toto corde, tota anima, tota uirtute, proximum autem tanquam nos ipsos diligere iubemur, et neutra harum dilectio sine altera  ualet esse perfecta, quia nec Deus uere sine proximo, nec sine Deo uere potest proximus amari.

Dicit ei: Pasce agnos meos. Ac si aperte diceret, hec sola et uera est probatio integri in Domino amoris, si erga fratres studueris cum sollicitudine exercere labores. Nam quicunque fratri opus pietatis, quod ualet, impendere negligit, minus iuste se conditorem diligere ostendit, cuius mandata in sustentanda proximi necessitate contemnit.

Dicit ei iterum: Simon Ioannis, amas me? Ait illi: Etiam, Domine, tu scis quia amo te. Simon namque obediens, Ioannes dicitur Dei gratia, et propterea recte primus apostolorum cum de amore suo requiritur Simon Ioannis, id est obediens Dei gratia uocatur,  ut liquido cunctis ostendatur, hoc quod maiore pre ceteris obedientia Domini iussis obsequitur, quod ardentiori illum caritate amplectitur, non humani meriti, sed muneris esse diuini. Cauta ac temperata et simplici uoce ait: Domine, tu scis quia amo te. Quod est aperte dicere, scio quidem quia ipse te, ut tu melius nosti, integro corde diligo, qualiter uero te alii diligant mihi quidem ignotum, sed tibi sunt omnia nota.

Contristatus est Petrus quia dixit ei tertio, Amas me? et dicit ei: Domine, tu omnia nosti, tu scis quia amo te. Dicit ei: Pasce agnos meos. Prouida autem pietate Dominus tertio Petrum an se diligat interrogat, ut ipsa trina confessione uincula que illum ter negando ligarunt, absoluat. Et quoties territus eius  passione se illum nosse negauerat, toties eius resurrectione recreatus, quod illum toto amet corde, testatur. Sed hoc pastori est fixo corde tenendum, ut eos quibus preest, non quasi suos proprios, sed ut Domini sui gregem tractare meminerit, iuxta illud quod Petro dicitur: si diligis me, pasce oues meas. Meas, inquit, non tuas; meas tibi oues commendatas scito, et has quasi meas regere, si me perfecte amas, recole, ut meam uidelicet in eis gloriam, meum dominium, mea non tua propria queras. Dilectio ampliorem quam amor retinet qualitatem, et ideo dicente Domino: Simon Ioannis, diligis me, non ausus est Petrus fateri dilectionis se habere mensuram, sed humiliter se profitetur amare. Superior enim amori dilectio reperitur. Denique tertia appellatione Dominus  interrogans Petrum, quia non sicut prioribus uicibus duabus dixerat, diligis, sed amas me, contristatus est Petrus, cur et in tertia interrogatione non dixerit diligis me, sed amas me, uelut non iam de sublimi ordine dilectionis, sed de inferiore amoris gratia percunctatus.

Amen, amen dico tibi: cum esses iunior cingebas te, et ambulabas ubi uolebas; cum autem senueris, extendes manus tuas et alius te cinget, et ducet quo tu non uis. Ac si patenter dicat quanta me caritate diligis; hinc aliquando probabis cum pro paruulorum meorum uita usque ad mortem certando perueneris. Et ut illi in corpore possint et mente saluari ipse tormenta corporis omnia que aduersarium infligere libet, forti mentis constantia tolerabis, in extensione  enim manuum positionem membrorum eius qui cruci erat aptandus insinuat. In cinctione alterius, impositionem uinculorum quibus a persecutore erat arcendus exprimit. In ductu quo nollet, ipsam mortis ac passionis acerbitatem indicat, quam corporalis eius infirmitas horrebat: cuius animi infirmitas spiritalis etiam aduersa pro Domino letabatur cuncta sufferre: non enim uoluntatem suam, sed uoluntatem querebat eius qui misit eum Christi.

Hoc autem dixit, significans qua morte clarificaturus esset Deum. Clarificauit quippe Petrus morte sua Deum, quando hoc iudicio, quantum Deus esset colendus amandusque monstrauit, dum ipse data optione mallet crucis subire tormentum quam a celestis  uerbi predicatione cessare. Quem ut nos imitemur faciat ille qui cum Patre et Spiritu sancto uiuit et regnat Deus, per omnia secula seculorum. Amen.



HOMILIA CIX. IN NATALI SANCTI PETRI. Lectio Actuum apostolorum.

In diebus illis, misit Herodes rex manus ut affligeret quosdam de Ecclesia, etc.

Hunc Herodem Claudii anno . . . . sui uero regni 70, ab Angelo percussum narrat historia.

Occidit autem Iacobum fratrem Ioannis gladio. De hoc Iacobo Clemens Alexandrinus historiam quamdam dignam memoria refert: Et is, inquit, qui obtulerat iudici ad martyrium Iacobum scilicet motus etiam  ipse confessus est se esse Christianum. Ducti autem sunt ambo pariter ad supplicium, et cum ducerentur in uia rogauit Iacobum dari sibi remissionem. At ille parumper deliberans, pax tibi, inquit, et osculatus est eum, et ita ambo simul capite plexi sunt.

uidens autem quia placeret Iudeis, apposuit apprehendere Petrum. Quem cum apprehendisset misit in carcerem, etc. Quemadmodum sanctus Petrus missus sit in carcerem ligatus duabus catenis, et traditus quatuor quaternionibus militum, et quemadmodum inde liberatus sit per angelum Domini, audiuit per ordinem dilectio uestra. Missus ergo in carcerem est sanctus Petrus causa nominis Christi, sed penam carceris horrere non poterat, qui ipse in carcere templum Dei erat. Ligatus erat duabus catenis, sed  catenas criminum in ipso carcere a credentibus detrahebat. Custodiebatur a quatuor quaternionibus militum, id est a sedecim, sicut enim centurio centum, ita quaternio Iu sub se milites habet: sed sub ipsa custodia quatuor Euangelia ad fidem uenientibus insinuabat. Nec humanam custodiam poterat timere, qui diuina custodia seruabatur. Cum ergo diligenter Petrus custodiretur in carcere a quatuor quaternionibus militum, ligatus duabus catenis, uenit angelus Domini ad eum, ut audiuit dilectio uestra, et aperuit ei ianuas carceris, et ait ei:

Surge et tolle uestimentum tuum, et operi te, et calcea te calceamento, et ueni, sequere me; at ille surgens sequebatur eum. Et cum uenisset ad portam ferream cum angelo, statim ab se eadem porta aperta  est eis. Nec mirum sane, si sancto Petro porta ferrea sponte aperta est: qui portas iam infernorum in potestate acceperat, dicente Domino ad eum: Tu es Petrus et super hanc petram edificabo Ecclesiam meam, et porte inferorum non preualebunt ei. Et quecunque ligaueris super terram, erunt ligata et in celo, et quecunque solueris super terram erunt soluta et in celo. Ille ergo sancto Petro portam ferream aperuit qui portas inferni patefecit. Ille de morte Petrum eripuit, qui mortem ipsam deuicit. Sed quod tunc circa sanctum Petrum secundum litteram gestum est, circa nos quoque mystice geri cognoscimus si fidem Petri sequamur. Sumus enim et nos in hoc mundo uelut in carcere constituti. Si ergo a Deo uisitari  meremur, mittitur ad nos angelus Dei, et dicit ad unumquemque nostrum: Precinge te et calcea te calceamentis tuis et operi te uestimento tuo et sequere me. Precingimus enim nos, si lumbos corporis nostri pudicitie cingulo circumdamus, dicente Apostolo: Sint lumbi uestri in castitate. Calceamus et pedes nostros, si gressus uite nostre preceptis euangelicis ac fidei muniamus, ut securi spinas peccatorum et iniquitatis tribulos conculcemus. Operimus et nos uestimento nostro, si uestem illam nuptialem, id est gratiam baptismi integram conseruamus in nobis. Si hec itaque fideliter impleamus, statim cadent catene de manibus nostris, id est catene peccatorum, quibus constricti et colligati secundum animam tenebamur. Sed nec aliter de carcere, id est de  mundi huius errore euadere possumus, nisi a Domino per angelum uisitemur. Aperietur nobis porta ferrea, id est porta mortis, et pena quam Filius Dei passionis sue uirtute comminuit. Et tunc uenimus ad domum Marie ad Ecclesiam Christi, ubi Maria mater Domini habitat, et illic occurrit nobis puella nomine Hrode. Conuenienter autem huiusmodi nomen Hrode salutis nostre mysterium est. Hrode enim secundum litteram Grecam rosa nuncupatur. uenientibus ergo nobis ad domum Marie Hrode occurrit, id est congregatio sanctorum que sanguine martyrum glorioso uelut rosa pretiosa refulget in nomine Patris, et Filii, et Spiritus sancti gratia baptismi traditur, per quam emundamur ab omni sorde peccati, ut mundi efficiamur. Quia ergo tantam circa nos Dei misericordiam  recognoscimus, ut indigni ad tantam eius gratiam uocaremur pie ac iuste in conspectu eius uiuere et conuersari debemus, ut in aduentu eius glorie non cum immundis et impiis penas, sed cum sanctis et electis eius promissa regni celestis et remunerationem uite perpetue consequamur, per Dominum nostrum Iesum Christum, qui cum Deo Patre et Spiritu sancto uiuit et regnat in uera unitate Deus, per omnia secula seculorum. Amen.



HOMILIA CX. IN EODEM FESTO. Lectio sancti Euangelii secundum Mattheum.

In illo tempore uenit iehsu in partes Cesaree Philippi.

Philippus iste est frater Herodis, de quo supra  diximus, tetrarcha Ituree et Trachonitidis regionum, qui in honorem Tiberii Cesaris Cesaream, que nunc Paneas dicitur, appellauit, et est in prouincia Phenicis.

Et interrogabat discipulos suos dicens: Quem dicunt homines esse filium hominis? Non dixit, quem me dicunt esse homines, sed filium hominis, ne iactanter de se querere uideretur. Et nota quod ubicunque scriptum est in ueteri Testamento filius hominis, in Hebreo positum sit filius Adam? illudque quod in psalmo legimus: Filii hominum, usquequo graui corde? In Hebreo dicitur, filii Adam. Pulchre autem interrogat, quem dicunt esse homines filium hominis, quia qui de filio hominis loquuntur, homines sunt,  qui uero diuinitatem eius intelligunt, non homines, sed dii appellantur.

At illi dixerunt: Alii Ioannem Baptistam, alii Eliam, alii uero Ieremiam, aut unum ex prophetis. Miror quosdam interpretes causas errorum inquirere singulorum et disputationem longissimam texere, quare Dominum nostrum Iesum Christum, alii Ioannem putauerunt, alii Eliam, alii Ieremiam, aut unum ex prophetis, cum sic errare potuerint in Elia et Ieremia, quomodo Herodes errauit in Ioanne dicens: quem ego decollaui Ioannem ipse surrexit a mortuis, et uirtutes operantur in illo.

uos autem quem me esse dicitis? Respondit Simon Petrus: Tu es Christus Filius Dei uiui. Prudens lector, attende quod ex consequentibus textuque sermonis  apostoli nequaquam homines, sed dii appellentur. Cum enim dixisset, Quem dicunt homines esse filium hominis? subiecit, uos autem quem me esse dicitis? illis quia homines sunt humana opinantibus, uos qui dii estis, quem me existimatis? Petrus ex persona omnium apostolorum profitetur, tu es Christus Filius Dei uiui. Deum uiuum appellat, ad comparationem deorum eorum qui putantur dii, sed mortui sunt, Saturnum, Iouem, Cererem, Liberum et cetera idolorum portenta significans.

Respondens iehsu, dixit ei: Beatus es, Simon Bariona, quia caro et sanguis non reuelauit tibi, sed Pater meus qui est in celis. Quod caro et sanguis reuelare non potuit, id est, doctrina humana, Spiritus sancti gratia reuelatum est. Ergo ex confessione sortitur  uocabulum, quod reuelationem ex Spiritu sancto habeat, cuius et filius appellandus sit, siquidem Bariona in lingua nostra sonat filius columbe. Alii simpliciter accipiunt quod Simon, id est, Petrus filius sit Ioannis iuxta alterius loci interrogationem: Simon Ioannis, diligis me? Qui respondit: Domine, tu scis; et uolunt scriptorum uitio deprauatum ut pro Barioanna, hoc est, filius Ioannis, Bariona scriptum sit una detracta syllaba. Ioanna autem interpretatur Domini gratia. Utrumque autem nomen mystice intelligi potest, quod et columba Spiritum sanctum, et gratia Dei donum significet spiritale. Illud quoque quod ait, quia caro et sanguis non reuelauit tibi, apostolice narrationi comparatur in qua ait, continuo non acquieui carni et sanguini,  carnem ibi et sanguinem Iudeos et Phariseos uolens intelligi, ut hoc quoque sub alio sensu demonstretur quod ei non per doctrinam Phariseorum, sed per Dei gratiam Christus Dei Filius reuelatus sit.

Et ego dico tibi. Quid est quod ait, Et ego dico tibi, quia tu dixisti, tu es Christus Filius Dei uiui, et ego tibi non sermone casso et nullum habente opus, sed dico tibi, quia meum dixisse, fecisse est.

Quia tu es Petrus, et super hanc petram edificabo Ecclesiam meam. Sicut ipse lumen apostolis donauit, ut lumen mundi appellentur, et cetera que ex Domino sortiti sunt uocabula sunt, ita et Simon  qui credebat petram Christum, Petri largitus est nomen. Hoc secundum metaphoram petre recte dicitur ei, edificabo Ecclesiam meam super te, siue super hanc petram, id est, super illum quem modo confessus es dicens: Tu es Christus Filius Dei uiui: siue super hanc petram, super confessionem Petri.

Et porte inferi non preualebunt aduersus eam. Ego portas inferi uitia reor, atque peccata, uel certe hereticorum doctrinas, per quas illecti homines ducuntur ad tartarum. Nemo itaque putet de morte dici, quod apostoli conditioni mortis subiecti non fuerint, quorum martyria uidet coruscare.

Et tibi dabo claues regni celorum, et quodcunque ligaueris super terram, erit ligatum et in celis, et  quodcunque solueris super terram, erit solutum et in celis. Istum locum episcopi et presbyteri non intelligentes aliquid sibi de Phariseorum assumunt supercilio, ut uel damnent innocentes, et soluere se noxios arbitrentur, cum apud Deum non sententia sacerdotum, sed eorum uita queratur. Legimus in Leuitico de leprosis, ubi iubentur ut ostendant se sacerdotibus, et si lepram habuerint, tunc a sacerdote immundi fiant, non quod sacerdotes leprosos faciant et immundos, sed quod habeant notitiam leprosi et non leprosi, et possint discernere qui mundus, quiue immundus sit. Quomodo ergo ibi leprosum sacerdos immundum facit, sic et hic alligat uel soluit episcopus et presbyter, non eos qui insontes sunt uel noxii, sed pro officio suo,  cum peccatorum audierit uarietates, scit qui ligandus sit, qui soluendus. Omni igitur electorum Ecclesie iuxta modum culparum penitentis ligandi ac soluendi datur auctoritas, sed ideo beatus Petrus, qui Christum uera fide confessus, uero est amore secutus, specialiter claues regni celorum et principatum iudiciarie potestatis accipit, ut omnes per orbem credentes intelligant, quia quicunque ab unitate fidei uel societatis illius quolibet modo semetipsos segregant, tales nec uinculis peccatorum absolui, nec ianuam possint regni celestis ingredi, unde nos necesse est tota intentione, fratres karissimi, et fidei quam docuit sacramenta discere, et congruentia fidei opera demonstrare. Necesse est omni uigilantia multiplices subtilesque portarum  inferi cauere insidias, quatenus iuxta Psalmiste uocem de his adiuuante Domino eripi, atque ad annuntiandas eius laudes, portas filie Sion, hoc est, gaudia mereamur superne ciuitatis intrare. Nec sufficere nobis ad salutem arbitremur si turbis negligentium, uel quorumlibet indoctorum fide uel actibus adequemur, quibus in litteris sacris unica est credendi pariter et uiuendi regula prescripta, sed quotiescunque nobis errantium ingeruntur exempla, nos confestim auertentes oculos mentis nostre, ne uideant uanitatem, magis quid ueritas ipsa decernat sedulo corde scrutemur sequentes exemplum beati Petri, qui spretis errantium sectis, uere fidei arcanum quod cognouerat  indubia oris confessione protulit, inseparabili cordis cura seruauit. Sicque fiet ut nobis supra petram fidei aurum, argentum, lapides pretiosos, hoc est, perfecta uirtutum opera construentibus nichil tribulationum ignis detrimenti afferat, nichil tentationum turbines preualeant, quia potius aduersitatibus probati, accipiemus coronam uite, quam ille nobis ante secula promisit, qui uiuit et regnat cum Patre in unitate Spiritus sancti, Deus, per omnia secula seculorum. Amen.



HOMILIA CXI. IN NATALI SANCTI PAULI. Lectio Actuum apostolorum.

In diebus illis: Saulus adhuc spirans minarum et cedis in discipulos Domini, etc. Presens lectio  Actuum apostolorum pronuntiat, fratres karissimi, quomodo apostolus Paulus, cuius singularem hodie festiuitatem colimus, ex persecutore Christianorum, predicator et doctor factus est Christianorum. Christus enim occidit in eo seuitiam et reuiuiscere fecit in eo mansuetudinem ueram: impleta est enim in eo prophetia beati patriarche Iacob qui cum Beniamin filium suum benediceret ait: Beniamin lupus rapax mane comedit predam, et uespere diuidet spolia. Qui enim nunc Paulus post conuersionem dictus est, antea cum in impietate exsisteret Saulus uocabatur, quia cum commutauit opera mutauit et nomen. Erat enim de tribu Beniamin, eratque lupus mane, id est, primo persecutor Christianorum, uespere, id est postea, per  Christi gratiam mutatus, diuisit spolia, id est, gentibus mirifice euangelica sacramenta diuisit. Audiamus eum mane comedentem predam; Saulus adhuc spirans minarum et cedis in discipulos Domini, petit et accepit epistolas a principibus sacerdotum in Damascum ubi iam magna pars fidelium erat, ut quoscunque inueniret huius uite uiros ac mulieres, in Christum credentes, uinctos adduceret in Ierusalem ad martyrium.

Et dum iter faceret, contigit ut appropinquaret Damasco, et subito circumfulsit eum lux de celo, et cadens in terram audiuit uocem dicentem sibi. Saule, Saule, quid me persequeris? Quia quod uni ex fidelibus meis persequendo feceris, me hoc scito passurum. Quid frustra insanis contra nomen  meum, quia iam olim omnium Iudeorum manibus occidisti martyrem meum Stephanum? Olim quidem debui perdere te, sed Stephanus meus orauit pro te.

Et ille: Quis es, Domine? Et Dominus ad illum: Ego sum iehsu Nazarenus, quem tu persequeris infidelis, sed surge et ingredere ciuitatem, ibi dicetur tibi quid te oporteat facere. Et surgens nichil uidebat, et ita erat tribus diebus non uidens, et non manducauit neque bibit. Ad hoc carnale istud lumen aliquod temporis perdidit, ut spiritale ueracius per hanc penam percipere posset. Et hoc ideo triduo perdidit, quia Dominum non crediderat tertia die rerurrexisse. Ananias quidam discipulus Christi erat  Damasco. Cui dixit Dominus: Surge, uade in uicum qui dicitur Rectus, et quere Saulum, et accede ad eum, et signa cum charactere meo, multa enim patietur pro nomine meo. Et ille: Domine, audiui de uiro hoc, quanta mala fecerit sanctis tuis; ait illi Dominus: uade, quoniam uas electionis est mihi, ut portet nomen meum in gentibus coram regibus et principibus terre. Ideo enim prostrata est in eo superbia, ut erigatur humilitas, et deuotio obsequii. Prostrata sunt in eo iam uitia, ut sanctitas erigatur. uenit ergo Ananias, baptizauit Saulum impium, et fecit nobis Paulum predicatorem pium; baptizauit lupum et fecit agnum, postque cepimus habere eum predicatorem, quem habuimus antea persecutorem; ecce quomodo uespere diuisit spolia. Cepit  enim ubique statim predicare Christum contra quem antea fortiter expugnauit; nunc patiebatur Paulus quod fecerat Saulus; Saulus lapidauit Stephanum, Paulus lapidatus est propter Christum; Saulus Christianos uirgis cecidit, Paulus pro Christo quinquies quadragenas una minus ideo accepit, ut iterum cederetur pro Christo. Nam omnia que antea fidelibus irrogarat supplicia, multo maiora ipse passus est pro Christo tormenta. Si consideremus, dilectissimi nobis: uia nostra Christus est. Christum attendite, pati uenit, sed glorificari; contemni, sed etiam exaltari; mori, sed etiam resurgere. Ista cogitantes, fratres karissimi, non desperemus, quia etsi peccatores sumus, magnum medicum habemus. Ipsum medicum audite, Non ueni  uocare iustos, sed peccatores ad penitentiam. Utilitas autem rei geste huius hec est: Apostolus ipse commemorat in epistolis suis, dicit enim, ad hoc sibi datam ueniam omnium peccatorum suorum, ut nemo de se desperet, qui fuerit in magnis peccatis inuolutus, et in magnis sceleribus irretitus, quasi ueniam non sit accepturus, si conuersus fuerit ad eum, qui pendens in cruce, pro persecutoribus suis orauit, dicens: Pater, ignosce illis, quia nesciunt quid faciunt. Factus ille ex persecutore est predicator et doctor Gentium, qui prius, inquit, fui blasphemus, et persecutor, et iniuriosus. uides meritum, pena debetur. Ergo pena non redditur, sed misericordiam pro pena consequitur. Gratia enim salui efficimur de peccatis nostris, largiente  ipso Domino nostro, qui uiuit et regnat in secula seculorum. Amen.



HOMILIA CXII. IN EODEM FESTO. Lectio sancti Euangelii secundum Mattheum.

In illo tempore, respondens Simon Petrus, dixit ad Iesum: Ecce nos reliquimus omnia et seculi sumus te, quid ergo erit nobis, etc.

Tunc respondens Petrus dixit: Ecce nos reliquimus omnia et secuti sumus te, quid ergo erit nobis? Grandis fiducia! Petrus piscator erat, diues non fuerat, cibos manu et arte querebat, et tamen loquitur confidenter, reliquimus omnia. Et quia non sufficit tantum relinquere, iungit quod perfectum est, et  secuti sumus te, fecimus quod iussisti, quid igitur nobis dabis premii?

iehsu autem dixit illis: Amen dico uobis, quod uos qui secuti estis me, in regeneratione, cum sederit Filius hominis in sede maiestatis sue, sedebitis et uos super sedes duodecim iudicantes duodecim tribus Isrel. Non dixit, qui reliquistis omnia, hoc enim et Socrates fecit philosophus, et multi alii diuitias contempserunt; sed qui secuti estis me, quod proprie apostolorum est atque credentium; in regeneratione cum sederit Filius hominis in sede maiestatis sue, quando ex mortuis de corruptione resurgent incorrupti, sedebitis et uos in soliis iudicantium condemnantes duodecim tribus Isrel, quia uobis credentibus illi credere noluerunt. Hic discimus cum  discipulis suis iudicaturum Iesum; unde et alibi Iudeis dixit: Si ego in Belzebub eiicio demonia, filii uestri in quo eiiciunt? Ideo ipsi iudices erunt uestri. Nec quoniam super duodecim sedes sessuros esse ait, duodecim solos homines cum illo iudicaturos putare deberemus: duodenario quippe numero uniuersa quedam significata est iudicantium multitudo propter duas partes numeri septenarii, quo significatur plerumque uniuersitas; que due partes, id est, tria et quatuor, altera per alteram partem multiplicate duodecim faciunt. Nam et quatuor ter et tria quater duodecim sunt, et signa alia huius duodenarii numeri que ad hoc ualeat ratio reperit. Alioquin quoniam in locum Iude traditoris apostolum Matthiam legimus ordinatum,  apostolus Paulus, qui plus omnibus illis laborauit, ubi ad iudicandum sedeat non habebit, qui profecto cum aliis sanctis ad numerum iudicum se pertinere demonstrat, cum dicit: Nescitis quia angelos iudicabimus? De ipsis quoque iudicandis in hoc numero duodenario similis causa est. Non enim quia dictum est, iudicantes duodecim tribus Isrel, tribus Leui, que tertia decima est ab eis iudicanda non erit, aut solum illum populum, non etiam gentes ceteras iudicabunt. Quod autem ait, in regeneratione, procul dubio mortuorum resurrectionem nomine uoluit regenerationis intelligi, sic enim caro nostra regenerabitur per incorruptionem, quemadmodum est anima nostra regenerata per fidem.

 Et omnis qui reliquerit domum, uel fratres, aut sorores, aut patrem, aut matrem, aut uxorem, aut filios, aut agros, propter nomen meum, centuplum accipiet et uitam eternam possidebit. Multi autem erunt primi nouissimi et nouissimi primi. Locus iste cum illa sententia congruit in qua Saluator loquitur, non ueni pacem mittere, sed gladium, ueni quippe separare hominem a patre suo et matrem a filia, et nurum a socru, et inimici hominis domestici eius. Qui ergo propter fidem Christi et predicationem Euangelii omnes affectus contempserint, atque diuitias et seculi uoluptates, isti centuplum recipient et uitam eternam possidebunt. Ex occasione huius sententie quidam introducunt mille  annos post resurrectionem dicentes, nobis tunc centuplum omnium rerum quas dimisimus et uitam eternam esse reddendam, non intelligentes quod si in ceteris digna sit repromissio, in uxoribus appareat turpitudo, ut qui unam pro Domino dimiserit centum recipiat in futuro. Sensus igitur iste est: qui carnalia pro Saluatore dimiserit, spiritalia recipiet, que comparatione et merito sui ita erunt, quasi paruo numero centenarius numerus comparetur. Unde dicit et Apostolus, qui unam tantum domum et unius prouincie paruos agros dimiserat, quasi nichil habentes et omnia possidentes. Qui enim Deum propitium habet, et illi rite seruierit, nullius rei que ad salutem pertinet penuriam sustinebit, sed per ipsum in hoc seculo solatium congruum  habet, et in futura uita gaudium possidebit eternum per Iesum Christum Dominum nostrum, qui uiuit et regnat in secula seculorum. Amen.



HOMILIA CXIII. HEBDOMADA uII POST PENTECOSTEN. Lectio Epistole Pauli ad Romanos.

Fratres, quicunque baptizati sumus in Christo Iesu, in morte ipsius baptizati sumus. Consepulti enim sumus cum illo per baptismum in mortem, etc.

Audistis, fratres karissimi, in lectione presenti dicentem Apostolum, an ignoratis quia quicunque baptizati sumus in Christo Iesu, in morte ipsius baptizati sumus? Consepulti enim sumus cum illo per baptismum in mortem, ut sicut Christus  tertia die resurrexit a mortuis, ita et nos in aqua demersi, et mundo, atque diabolo mortui, et Christo consepulti, cum post tertiam mersionem eleuamur de fonte, quasi Christus resurgimus, noui et immaculati, omnium peccatorum sorde deposita.

Ut quemadmodum Christus resurrexit a mortuis per gloriam Patris, ita et nos in nouitate uite ambulemus. Tribus enim modis baptismum accipitur in Scripturis, aque, Spiritus sancti, qui quasi ignis omnia exurit peccata, et sanguinis in martyrio, propter nomen Christi effusi: de quo Saluator ait: Baptismo habeo baptizari in sanguine meo, ostendens nos propterea ita baptizari ut per mysterium consepeliamur Christo criminibus morientes, et  renuntiantes pristine uite, ut quomodo Pater glorificatus est in Filii resurrectione, ita et per nostre conuersationis nouitatem post baptismum Christus ab omnibus glorificetur, ut nec signa quidem ueteris malitie agnoscantur in nobis. Nec enim aliquid uelle aut cupere debemus quod uolunt aut cupiunt illi quicunque adhuc ueteris uite erroribus implicantur.

Si enim complantati facti sumus similitudini mortis, simul et resurrectionis erimus. Si enim mundo morimur et concupiscentiis eius, et consepulti nunc fieri cupimus Christo in morte peccati, in morte corporis nostri ressurrectionis eius merebimur esse participes. Et si in hac uita fuerimus  noui et immutati in conuersatione sancta permanentes, noui et immutati erimus cum Christo in eterna gloria.

Hoc scientes, quia uetus homo noster simul crucifixus est. Omnes fideles Christi, dicit Apostolus, cum Christo esse simul crucifixos, qui ante abrenuntiationem peccati, uel diaboli seruitutem, ueterem hominem Adam imitando, peccabant, per abrenuntiationem uitiorum atque per baptismum . . . quia membrum corporis Christi effecti sunt per sancti lauacri mysterium. Christus quidem innoxium suum corpus appendit ut nos noxium suspendamus a uitiis, ut destruatur corpus peccati ut ultra non seruiamus peccato. Hoc est, ut omnia in nobis uitia, que post baptismum commisimus,  per puram confessionem et penitentiam ueram, simulque per eleemosynarum largitatem destruantur penitus, quia unum uitium membrum est peccati. Sicut Christus non ex parte, sed integer est crucifixus, ita ut prediximus per confessionem, necesse est ut destruatur in nobis totum peccati corpus, ut fiat caro nostra iustitie mancipium, quod solebat esse delicti. Omnis enim qui facit peccatum seruus est peccati.

Qui enim mortuus est peccato per confessionem et detestationem peccati, iustificatus est a peccato. Mortuus est enim omnino qui non peccat, et qui crucifixus est per penitentiam peccatis, dolore ac compunctione peccati, uix poterit etiam peccare.

Si autem mortui sumus cum Christo, credimus  quia simul uiuimus etiam cum illo. Si commortui non sumus Christo, nec conuiuemus cum Christo, quia eius membra non sumus.

Scientes quod Christus resurgens a mortuis, iam non moritur, mors illi ultra non dominabitur. Ita et nos si hic uoluntate mortui fuerimus peccatis, secundam non timemus mortem, nec tenebimur a gehenna.

Quod enim mortuus est peccato, mortuus est semel, id est, non possumus iterum aqua baptizari, quia Christus non potest iterum crucifigi pro nobis. Sicut alibi dicitur: Impossibile est enim eos qui semel illuminati sunt, gustauerunt etiam donum celeste, et participes sunt facti Spiritus sancti, iterum baptizari, quia ibi non penitentiam denegat, sed iterationem  baptismi.

Quod autem uiuit, uiuit Deo, in gloria deitatis.

Ita et uos existimate uos mortuos quidem esse peccato, si fueritis puriter confessi, uiuere autem Deo in Christo Iesu Domino nostro, in operibus bonis et conuersatione sancta, Dei uos misericordia protegente, cui sit honor et gloria in secula seculorum. Amen.



HOMILIA CXIu. IN EODEM FESTO. Lectio sancti Euangelii secundum Mattheum.

In illo tempore, dixit iehsu discipulis suis: Amen, dico uobis quia nisi abundauerit iustitia uestra plus  quam scribarum et Phariseorum, non intrabitis in regnum celorum, etc.

Id est, nisi non solum illa minima legis precepta impleueritis, que inchoant hominem, sed ista que a me adduntur, qui non ueni soluere legem, sed adimplere, non intrabitis in regnum celorum. Iustitia Phariseorum est, ut non occidant; iustitia eorum qui intraturi sunt in regnum Dei est, ut non irascantur sine causa: minimum est ergo et non occidere, et qui illud soluerit minimus uocabitur in regno celorum. Qui autem illud impleuerit ut non occidat, non continuo magnus erit et idoneus regno celorum; sed tamen ascendit aliquem gradum; perficitur autem si nec irascitur sine causa: quod si perfecerit multo remotior erit ab homicidio; quapropter qui  docet ut non irascamur, non soluit legem ne occidamus, sed implet potius ut foris dum non occidimus, et in corde dum non irascimur innocentiam custodiamus.

Audistis quia dictum est antiquis: Non occides: qui autem occiderit reus erit iudicio. In lege enim indicabatur, ut qui occidebat et ipse occideretur:

Ego autem dico uobis. Id est, nouus homo uobis nouis noua loquor: Quia omnis qui irascitur fratri suo reus erit iudicio. uidendum est quantum intersit inter iustitiam Phariseorum et Christianorum que introducit in regnum celorum: ibi enim occisio reum facit iudicio, hic autem ira nichilominus reum facit iudicio.

Qui autem dixerit fratri suo, Raca, reus erit consilio.  Hoc uerbum proprie Hebreorum est: raca enim dicitur , id est, inanis et uacuus quem nos possumus uulgata iniuria absque cerebro nuncupare. Si de otioso sermone reddituri sumus rationem, quanto magis de contumelia? Sed et signanter additur, qui dixerit fratri suo, Raca, frater enim nullus est, nisi qui eumdem nobiscum habet patrem. Cum ergo similiter credat in Deum et Christum Dei nouerit sapientiam, qua ratione stultitie elogio denotari potest? Quid interest inter reum iudicio et reum consilio, et reum gehenne ignis? Nam hoc postremum grauissimum sonat et admonet gradus quosdam factos a leuioribus ad grauiora donec ad gehennam ignis ueniretur. Et ideo si leuius est reum esse iudicio quam esse consilio, item leuius est esse reum  consilio, quam reum esse gehenne ignis. Oportet leuius esse intelligatur irasci sine causa fratri quam dicere, Raca, et rursus leuius esse dicere Raca, quam dicere, Fatue. Non enim reatus ipse haberet gradus, nisi gradatim etiam peccata commemorentur. Raca enim obscurum est, quia nec Grecum est nec latinum, nonnulli autem de Greco trahere uoluerunt eius interpretationem putantes pannosum dici: Grece enim pannus rachus dicitur. Probabilius autem dicitur uocem esse significantem non ad aliquid aliud nisi indignanis animi motum exprimendum, ut sunt apud grammaticos interiectiones, cum dicitur a dolente, heu! uel ab irascente hem! que uoces quarumque linguarum sunt proprie nec in  aliam linguam facile transferuntur: que causa utique cegit tam Grecum interpretem quam Latinum uocem ipsam ponere, cum quomodo eam interpretaretur non inueniret. Gradus itaque sunt in istis peccatis, ut primo quisque irascatur et eum motum retineat corde, mente conceptum: iam si extorserit uocem indignantis ipsa commotio non significantem aliquid, sed illum animi motum, ipsa eruptione testantem qua feriatur ille cui irascitur: plus est utique quam si surgens ira silentio premeretur. Si uero non solum uox indignantis audiatur, sed etiam uerbum quod iam certam eius uituperationem in quem profertur designet et notet, quis dubitet amplius hoc esse quam si solus indignationis sonus ederetur? Itaque in primo unum est, id est, ira sola, in secundo  duo, ira et uox que iram significat, in tertio tria, id est, ira et uox que iram significet, et in uoce ipsa certe uituperationis expressio. uide nunc etiam tres reatus, iudicii, consilii, et gehenne ignis. Nam in iudicio adhuc defensioni datur locus, in consilio autem quanquam et iudicium esse soleat, tamen quia interesse aliquid hoc loco fateri cogit ipsa distinctio, uidetur ad consilium pertinere sententie probatio quando non iam cum ipso reo agitur, utrum damnandus sit, sed inter se qui iudicant conferunt, quo supplicio damnari oporteat quem constat esse damnandum: gehenna uero ignis nec damnationem habet dubiam sicut iudicium, nec damnati penam sicut consilium. In gehenna quippe certa est et damnatio et pena damnati, gehenna nomen compositum est  ex ge et henna; ge enim uallis interpretatur, gehenna autem uallis grauida; fuit enim uallis filiorum Ennon iuxta Ierusalem, in qua multa iacuere cadauera mortuorum: unde et inferni gehenna congruit nomini.

Si ergo offeres munus tuum ad altare, et ibi recordatus fueris quod frater tuus habet aliquid aduersum te, relinque ibi munus tuum ante altare et uade prius reconciliari fratri tuo, et tunc ueniens offeres munus tuum. Non dixit, Si tu habes aduersus fratrem tuum: sed, Si frater tuus habet aliquid aduersum te, ut durior reconciliationis tibi imponatur necessitas. Quandiu ergo illum placare non possumus, nescio an consequenter munera nostra offeramus Deo. Docet utique eum qui in fratrem impacificus est pacis hostiam  iuste Domino offerre non posse. Si in mentem uenerit quod aliquid habeat aduersum nos frater, id est, si nos eum in aliquo lesimus, tunc enim ipse habet aduersum nos frater. Nam nos habemus aduersus illum si ille nos, ubi non opus est pergere ad reconciliationem. Non enim ueniam postulabis ab eo qui fecit tibi iniuriam, sed tantum dimittis sicut tibi dimitti a Domino cupis quod ipse commiseris. Pergendum est ergo ad reconciliationem, cum in mentem uenerit quod nos forte fratrem in aliquo lesimus; pergendum autem non pedibus corporis, sed motibus animi, ut te humili affectu prosternas fratri, ad quem chara cogitatione cucurreris in conspectu eius cui munus oblaturus es. Spiritaliter templum nostrum  interior homo est, altare fides, munus prophetia, doctrina, oratio, hymnus, psalmus, et si quid tale spiritalium donorum aliquid occurrerit. Ita etiam si presens sit, poteris eum non simulato animo lenire, atque in gratiam reuocare ueniam postulando, si hoc prius coram Domino feceris, pergens ad eum non pigro motu corporis, sed et celerrimo dilectionis affectu. Atque inde ueniens, id est, intentionem reuocans ad id quod agere ceperas offeres munus tuum; omne enim munus quod recta fide et perfecta dilectione a quoquam homine Deo offertur ab ipso gratanter accipitur, et ei mercedem condignam in celesti regno ipse tribuet: qui uiuit et regnat in unitate et trinitate perfecta Deus, per omnia secula seculorum. Amen.



HOMILIA CXu. IN OCTAuA APOSTOLORUM. Lectio libri Ecclesiastici.


Hi sunt uiri misericordie, quorum iustitie obliuionem non acceperunt: cum semine eorum permanent bona, hereditas sancta nepotes eorum, et in testamentis stetit semen eorum: et filii eorum propter eos usque in eternum manent; generatio eorum et gloria eorum non derelinquetur, corpora eorum in pace sepulta sunt, et nomina eorum uiuent in secula. Sapientiam eorum narrabunt omnes populi, et laudem eorum pronuntiat omnis Ecclesia sanctorum.

Hec uerba uiri sapientis non solum sanctis apostolis atque prophetis conueniunt, sed etiam omnibus sanctis atque fidelibus, qui fidem catholicam tenentes  non cessant quotidie pio labore bona opera exercere. Et non tam sibimetipsis bene conuersando consulunt, ad promerendam eternam requiem; uerum etiam omnibus auditoribus suis student uoluntatem Dei intimare, quatenus per rectam fidem et bonam operationem studeant ad salutem perpetuam peruenire. Illi, inquit, uiri sunt misericordie, qui recta fide et bonis operibus misericordiam Domini promeruerunt. Nam misericordia eius a progenie in progenies est timentibus eum. Horum actiones bone non defuere in retributione, sed cum semine eorum, hoc est, unius Dei cultoribus qui nepotes et heredes fiebant fidei et religiose conuersationis eorum, testamentum legis Dei firmum stetit, et propago sobolis eorum propter illorum merita longo tempore  mansit: nec gloria sanctorum patrum ulla obliuione delebitur, sed corpora ipsorum in pace quiescentia exspectant resurrectionis diem, ut accipiant gloriam incorruptionis. Nomen autem eorum celebre apud posteros suos perseuerat, qui sapientiam ipsorum ubique predicant, et laudabilem uitam eorum quotidie in Ecclesia sanctorum magnis laudibus exaltant. Hec quidem iuxta historiam ad patriarchas et prophetas pertinere uidentur quorum semen, hoc est Isrelite propter eorum merita et promissiones, que ad ipsos facte sunt, sepe de angustiis liberatum est, et ueniam peccatorum non sua iustitia, sed parentum suorum fide et actione bona promeruit. Unde est illud, quod Moyses pro eodem populo Isrelitico  peccante orans Abraham et Isaac et Iacob quibus promissiones date sunt ducit in memoriam, ut eorum meritis Dominus placatus peccantibus filiis donaret indulgentiam. Sic et Dauid meritum filios eius in multis adiuuat, ob cuius memoriam etiam Dominus filiis eius multo tempore regnum seruauit, sed sacratiore sensu uiri misericordie sunt Apostoli Domini nostri Iesu Christi, et predicatores Noui Testamenti: qui uerbo Euangelii et sacro baptismate filios Deo dignos quotidie pariunt, qui imitatores parentum suorum facti in fide et conuersatione eorum exempla sequuntur. Horum scilicet corpora post finem uite presentis dormiunt in spe resurrectionis, exspectantes futuram gloriam, quando semen bonorum operum illorum celesti mercede a superno iudice  remoueretur, prestante Domino nostro Iesu Christo, qui cum Patre et Spiritu sancto, uiuit et regnat Deus in secula seculorum. Amen.



HOMILIA CXuI. IN EODEM FESTO. Lectio sancti Euangelii secundum Mattheum.

In illo tempore, iussit iehsu discipulos ascendere in nauiculam, et precedere eum trans fretum, donec dimitteret turbas, etc.

Discipulis precipit transfretare et compellit ut ascendant in nauiculam. Quo sermone ostenditur inuitos eos a Domino recessisse dum amore preceptoris ab eo nolunt separari. Quare cegerit discipulos ascendere nauem, et ipse mox dimisso populo in montem oraturus abierit Ioannes manifeste declarat,  qui completa refectione illa celesti continuo subiecit: iehsu ergo cum cognouisset quia uenturi essent ut raperent eum et facerent eum regem, fugit iterum in montem ipse solus, ubi necessarium nobis uiuendi monstrat exemplum, ut in bonis que agimus humani fauoris retributionem uitemus, neque nos operatio uirtutum spiritalium, ad concupiscentiam reflectat temporalium uoluptatum. Nonnullis etenim contigit, ut dum per meritum uite sublimioris mirandi minoribus ac laudabiles existerent et iure honorandi putarentur, acceptis pecuniis siue prediis inchoata iustitie rudimenta perderent. Et cum carnalibus sese illecebris atque auaritia incauti corrumperent, ipsis etiam a quibus honorabantur pro bonis, denuo pro malis actibus, non solum in fastidium,  uerum etiam deuenirent in odium. Minusque multo periculosum est in his que recte agimus aduersantium improbitate fatigari, quam honorantium fauore demulceri. Hic etenim securiorem sepe corrumpit animum: illa circumspectum semper reddit et cautum. Unde Dominus uiam nobis uite quam sequamur nuntians, cum hi qui uirtutes eius admirabantur regem eum facere uellent, fugit in montem orare. Cum uero illi qui uirtutibus eius inuidebant eum morti tradere disponerent, occurrit promptus, et uinciendum se crucifigendumque furentibus obtulit. Euidenti nos informans exemplo ut parati simus ad aduersa seculi toleranda, cauti ad blandimenta, cum forte arriserint declinanda, et ne nos  prospera mundi, si affluant, emolliendo decipiant, crebris a Domino precibus imploremus. Quo autem discipuli Dominum precederent Marcus ostendit, qui narrat quod Dominus cegerit discipulos suos ascendere nauim, et precedere se trans fretum ad Bethsaidam dum ipse dimitteret populum. Bethsaida est ergo in Galilea ciuitas Andree et Petri et Philippi Apostolorum prope stagnum Genezareth ut in Locorum libris inuenimus: ubi merito monet quomodo dicat Marcus peracto discipulos miraculo panum uenisse trans fretum ad Bethsaidam: cum uideatur dicere Lucas quod in locis Bethsaide factum fuerit miraculum illud memorabile et refectio celestis. Ait enim: Assumptis illis secessit seorsum in locum desertum, qui est Bethsaida; quod cum cognouissent  turbe, secute sunt illum, et excepit illos, et cetera que sequuntur usque ad completam illam refectionis sacre historiam: nisi forte intelligamus in eo quod Lucas ait, in locum desertum qui est Bethsaida, non ipsius uicinia ciuitatis, sed loca deserti ad eam pertinentis esse designata; Marcus enim dicit aperte, quod precederent eum ad Bethsaidam, ubi ipsius ciuitatis fines constat esse notatos. Lucas uero, qui dicit: in locum desertum qui est Bethsaida. Potest, nisi fallor, recte intelligi non Bethsaidam, sed locum desertum ipsius: id est, ad eius confinia pertinentem. Narrat autem Euangelista Ioannes manducasse panem turbas iuxta Tyberiadem et ascendentes nauim discipulos uenisse trans mare in Capharnaum, que ambe sunt ciuitates in Galilea iuxta  stagnum Genezareth quod etiam Tyberiadis a ciuitate Tyberiade uocatur.

Et dimissa turba, ascendit in montem orare solus. Si fuissent cum eo discipuli Petrus et Iacobus et Ioannes qui uiderant gloriam transformati, forsitan ascendissent in montem cum eo. Sed turba ad sublimia sequi non poterat, nisi docuisset eam iuxta mare in littore et aleret in deserto. Quod autem ascendit solus orare, non ad eum referas qui de quinque panibus quinque millia hominum satiauit exceptis mulieribus et paruulis: sed ad eum qui audita morte Ioannis recessit in solitudinem. Non quod personam Domini separemus, sed quod opera eius inter Deum hominemque diuisa sint. Ubi est notandum quod non omnis qui orat ascendit in montem: est enim oratio  que peccatum facit; sed bene orat qui Deum orando querit. Hic a terrenis ad superiora progrediens, uerticem cure sublimioris ascendit. Qui uero de diuitiis aut de honore seculi, aut certe de inimici morte sollicitus obsecrat, ipse in infirmis iacens, uiles ad Deum preces mittit. Orat autem Dominus, non ut pro se obsecret, sed ut pro me impetret. Nam etsi omnia posuerit Pater in potestatem filii, filius tamen ut formam hominis impleret, obsecrandum patrem putat esse pro nobis, quia aduocatus noster. Aduocatum enim, inquit Ioannes, habemus apud Patrem, Iesum Christum. Si aduocatus est debet pro meis interuenire peccatis, non ergo quasi infirmus, sed quasi pius obsecrat. uis scire quoniam omnia que  uelit possit, et aduocatus et iudex est. In altero pietatis officium, in altero insigne est potestatis.

uespere autem facto, solus erat ibi. Nauicula autem in medio mari iactabatur fluctibus. Erat enim uentus contrarius. Recte quasi inuiti et retractantes Apostoli a Domino recesserant, ne illo absente naufragium sustinerent. Denique Domino in montis cacumine commorante, statim uentus contrarius oritur, et turbatur mare, et periclitantur Apostoli, et tandiu imminens naufragium perseuerat, quandiu iehsu non uenit. Labor quidem discipulorum in remigando et contrarius eis uentus labores Ecclesie sancte uarios designat, que inter undas seculi aduersantes et immundorum flatus spirituum ad quietem patrie celestis, quasi ad fidam littoris stationem,  peruenire conatur. Ubi bene dicitur quia nauis erat in medio mari, et ipse solus in terra, quia nonnunquam Ecclesia tantis gentilium pressuris, non solum afflicta, sed et fedata est, ut si fieri posset, redemptor ipsius eam prorsus deseruisse ad tempus uideretur. Unde est illa uox eius inter undas procellasque tentationum uerrentium, deprehensa, atque auxilium protectionis illius gemebundo clamore querentis, Ut quid, Domine, recessisti longe? despicis in opportunitatibus, in tribulatione; que pariter uocem inimici persequentis exponit in sequentibus ipsius psalmi, subiiciens: Dixit enim in corde suo, Oblitus est Deus, auertit faciem suam, ne uideat usque in finem. uerum ille non obliuiscitur orationem pauperum, neque auertit faciem suam a sperantibus in se, quin  potius et certantes cum hostibus ut uincant adiuuat, et uictores in eternum coronat. Unde hoc in loco apte quoque, per Marcum dicitur, qui uidit eos laborantes in remigando. uidet quippe Dominus laborantes suos in mari, quamuis ipse positus in terra, quia etsi ad horam differret, uideretur auxilium tribulatis impendere, nichilominus tamen ne in tribulationibus deficiant sue respectu pietatis corroborat, et aliquando etiam manifesto adiutorio uictis aduersitatibus, quasi calcatis sedatisque fluctuum uoluminibus liberat, sicut hic quoque subsequenter insinuatur cum dicitur:

Quarta autem uigilia noctis uenit ad eos ambulans supra mare. Stationes et uigilie militares inter horarum spatia diuiduntur. Quando ergo dicit, quarta uigilia noctis uenisse ad eos Dominum, ostendit eos  tota nocte periclitatos, et extremo noctis tempore eis auxilium prebitum. Laborant ergo toto noctis opace tempore, sed diluculo appropinquante, et lucifero solis dieique exortum promittente uenit Dominus, et superambulans tumida freti terga comprimit, quia cum pressuris obsita fragilitas humana pusillitatem uirium suarum considerat, nil erga se aliud quam tenebras angustiarum, et estus cernit hostium confligentium. Cum uero mentem ad superni lumen presidii, et perpetue dona retributionis erexerit, quasi inter umbras noctis repente exortum luciferi conspicit, qui diem proximum nuntiet. Lucifer namque cum plurimum tres horas noctis, id est, totam uigiliam matutinam illuminare perhibetur, aderitque  Dominus, qui sopitis tentationum periculis plenam libertatis fiduciam sue protectioni attribuat. Sequitur:

Et uidentes eum supra mare ambulantem turbati sunt, dicentes: quia phantasma est. Si iuxta Marcionem et Manicheum Dominus noster non est natus ex uirgine, sed uisus in phantasmate, quomodo nunc apostoli timent ne phantasma uideant? Adhuc heretici putant phantasma fuisse Dominum, nec ueram assumpsisse carnem de uirgine. Denique Theodorus Pharinitanus quondam episcopus ita scripsit, corporale pondus non habuisse secundum carnem Dominum, sed absque pondere et corpore super mare deambulasse. At contra fides catholica, et pondus secundum carnem habere eum predicat, et onus corporeum, et  cum pondere atque onere corporali incedere super aquas non infusis pedibus. Nam Dionysius egregius inter ecclesiasticos scriptores, in opusculis de diuinis nominibus, hoc modo loquitur: »Ignoramus enim qualiter de uirgineis sanguinibus, alia lege preter naturalem formabatur, et qualiter non infusis pedibus, corporale pondus habentibus et materiale onus, deambulabat in humida et instabili substantia.« Intuendum est igitur quomodo Marcus dicat, quod circa quartam uigiliam noctis ueniret ad eos Dominus ambulans super mare et uellet preterire eos. Quomodo autem uolebat Dominus eos preterire tanquam alienos, ad quos de periculo naufragii liberandos aduenerat? nisi ut ad horam turbati  et pauentes, sed continuo liberati, amplius ereptionis sue miraculum stuperent, ac maiores ereptori sue gratias referrent, quia et in tempestatibus passionum que pro constantia fidei a perfidis ingeruntur talis nonnunquam prouisio diuinitus ostenditur. Sepe enim ita fideles in tribulatione positos superna pietas deseruisse uisa est, ut quasi laborantes in mari discipulos preterire iehsu uoluisse putaretur. Unde est illud Ecclesie martyrii certamine desudantis. Quare mei oblitus es, quare me repulisti? et quare tristis incedo, dum affligit me inimicus, dum confringuntur omnia ossa mea? etc. Sed dicant inimici terrentes: Ubi est Deus eorum? quasi naufragium fessis nuntiantes Apostolis, dicit ipse Deus eorum: Cum transieris per aquas, tecum ero, et flumina  non operient te. Cum ambulaueris in igne, non combureris et flamma non ardebit in te. Quod autem sequitur, et pre timore clamauerunt, confusus clamor et incerta uox magni timoris indicium est. Sed uerum est Psalmiste testimonium, quia prope est Dominus timentibus se, et non derelinquit omnes qui sperant in eum. Unde et subditur:

Statimque iehsu locutus est eis dicens: Habete fiduciam, ego sum, nolite timere. Quod primum uersabatur in causa, hoc curat, et timentibus precipit dicens, habete fiduciam. Nolite timere, et quod sequitur, ego sum, nec subiungit quis sit: uel ex uoce nota poterant eum intelligere, quia per obscuras noctis tenebras loquebatur, uel ipsum esse scire poterant  quem locutum ad Moysen nouerant, hec dices filiis Isrel, Qui est misit me ad uos.

Respondens autem Petrus, dixit ei: Domine, si tu es, iube me uenire ad te super aquas. At ipse ait: ueni. In omnibus locis ardentissime fidei inuenitur Petrus. Interrogatis discipulis, quem homines dicerent Iesum, Dei filium confitetur. uolente ad passionem pergere, licet erret in re, tamen non errat in affectu; nolens eum mori quem filium Dei fuerat paulo ante confessus. In montem cum Saluatore inter primos ascendit, et in passione solus sequitur. Peccatum negationis quod ex repentino timore descenderat, amarissimis statim abluit lacrymis. Post passionem cum esset in lacu Genezareth et piscarentur, et Dominus staret in littore aliis paulatim nauigantibus,  ille non patitur moras, sed accinctus, statim precipitatur in fluctus. Eodem igitur fidei ardore quo semper cetera nunc quoque ceteris tacentibus credidit, se posse facere uoluntatem magistri, quod ille non poterat per naturam, iube me, inquit, uenire ad te supra aquas. Tu precipe et illico solidabunt, unde ac leue fiet corpus quod per se graue est.

Et descendens Petrus de nauicula, ambulabat super aquam ut ueniret ad Iesum. Qui putant Domini corpus ideo non esse uerum, quia super molles aquas molle et erium incesserit? respondeant quomodo ambulauerit Petrus, quem utique uerum hominem non negabunt.

uidens uero ualidum uentum, timuit, et cum cepisset  mergi, clamauit dicens: Domine, saluum me fac. Ardebat animi fides, sed humana fragilitas in profundum trahebat; paululum ergo relinquitur tentationi ut augeatur fides, et intelligat se non facilitate postulationis, sed potentia Domini conseruatum.

Et continuo extendens manum apprehendit eum. Nisi ergo Dominus extendisset manum, qui alibi negantem respexit Petrum, ipse Petrus protinus mergeretur in profundum, nec etiam euaderet infernum. Respexit Dominus et ad penitentiam conuertit, manum extendit et indulgentiam tribuit, et sic salutem perfectam discipulus inuenit. Quia iuxta Pauli uocem non est uolentis neque currentis, sed miserantis Dei. Nec enim nostro saluabimur merito, sed illius dono.

Et ait illi: Modice fidei, quare dubitasti? Si apostolo  Petro de cuius fide et ardore mentis supra diximus, quod confidenter rogauerit Saluatorem dicens, Domine, si tu es, iube me uenire ad te supra aquas, quia paululum timuit, dicitur ei, modice fidei, quare dubitasti? quid nobis dicendum est, qui huius modice fidei nec minimam quidem habemus portiunculam. Mystice autem quod Petrus a Domino iussus uenire, fluctus maris calcat quo ueniat ad Iesum, significat Ecclesiam cuius ipse pastor est, tendentem ad celestem patriam, fluctus huius seculi uestigio recte fidei et gressibus bonorum operum, superando calcare, et quod Petrus tempestate territus in fluctibus mergi cepit, infirmiores quosque in Ecclesia quos procella persecutionum seu turbo tentationum  terret, et a tenore fidei siue a statu bonorum actuum paululum reflectit, exprimit. Quos tamen ne funditus in perfidiam et in uoraginem peccatorum mergantur, porrecta diuine propitationis dextra extrahit. Et sicut Petrum erutum de abyssi pelago, ita illos ereptos de persecutorum scandalo in firmo quietis superne solo iuxta se collocabit. Quia impossibile est ut eorum aliquis pereat, quos censura iusti iudicis predestinatos habet ad uitam eternam. Unde ipsa ueritas ait, Omne quod dat mihi Pater ad me ueniet, et eum qui uenit ad me, non eiiciam foras. Nouit enim Dominus pios de tentatione eripere, et non est impotens inter turbines tempestatum huius seculi suos ab omni nequitia prauorum illesos custodire. Sed uideamus quod sequitur:

 Et cum ascendisset in nauiculam, cessauit uentus. Prima ergo trepidantium et periclitantium subuentio est, incussum cordibus expellere timorem, secunda tempestatum ferias sue presentie uirtute compescere. Nec mirandum si ascendente in nauiculam Domino uentus cessauit. In quocumque enim corde Deus per gratiam sui adest amoris, mox uniuersa uitiorum et aduersantis mundi, siue spirituum malignorum bella compressa quiescunt.

Qui autem in nauicula erant, uenerunt et adorauerunt eum dicentes: uere Filius Dei es. Ad unum signum tranquillitate maris reddita, que post nimias procellas interdum et casu fieri solet, naute atque uectores uere Dei filium confitentur, et Arius in Ecclesia predicat creaturam. Non ergo ipsum non  iuxta hereticorum dementiam creaturam, inter omnia creatam, sed creatorem ante omnia simul cum Patre et Spiritu sancto existentem atque manentem credamus et confiteamur, et in ipsa confessione dignis bonorum operum laudibus ueneremur eum et predicemus in conspectu filiorum hominum ipsum esse filium Dei unigenitum, narrantes uirtutes eius et mirabilia eius, que fecit qui cum Patre et Spiritu sancto uiuit et regnat Deus, per omnia secula seculorum. Amen.



HOMILIA CXuII. FERIA Iu. Lectio Epistole beati Pauli apostoli ad Hebreos.

Fratres, habemus gratiam, per quam seruiamus placentes  Deo cum metu et reuerentia; etenim Deus noster ignis consumens est.

Quomodo alibi dixit, que uidentur temporalia sunt, que uero non uidentur eterna, et inde sumpsit exhortationis et consolationis argumentum, pro malis que in presenti tempore toleramus, sic etiam hic facit, ac dicit, firmi debemus existere ut habeamus gratiam, hoc est gratias agamus Deo, non solum debemus equanimiter ferre presentia mala, sed etiam gratias illi pro futuris bonis offerre. Per quam, inquit, seruiamus bene placentes Deo. Hoc est, sic quippe placentes, Deo seruimus cum ei per omnia gratie deferuntur. Omnia, inquit, facite, sine murmuratione et sine hesitatione, quod quippe quis operatus  fuerit murmurans recidetur, et perit merces eius. Sicut etiam Isrelite quale iudicium perceperunt propter murmurationem, propterea inquit, non murmuretis. Non enim placet Deo quando cum murmuratione seruitur, et non ei pro omnibus gratie deferuntur, et pro tentationibus, et pro spiritalibus. Nihil ergo supinum loquamur, nichil impudens, sed submittamus nos ut uenerabiliter ac reuerenter esse possimus, hoc est, cum reuerentia et metu Domini.

Charitas fraternitatis maneat, et hospitalitatem nolite oblisciui: per hanc enim placuerunt quidam angelis hospitio receptis. Intuere quomodo eos precipit precepta presentia custodire: non enim eis alia superimponit, non dixit: Efficiamini amatores fratrum, sed permaneat caritas fraternitatis. Et iterum non  dixit hospitales efficiamini, tanquam si non essent, sed hospitalitatem nolite obliuisci: ex tribulationibus enim poterat fortasse contingere. Per hanc enim, inquit, quidam placuerunt, angelos hospitio recipientes. Attendis quantus honor, quantum lucrum, siue secundum aliam editionem quidam latuerunt, hoc est, nescientes, in hospitio receperunt, propterea et multa merces eius, qui nesciens eos angelos esse in hospitio recepit. Nam si sciret, nichil mirum esset. Quidam dicunt quod in hoc loco etiam Loth significatur.

Mementote uinctorum, tanquam simul uincti; et laborantium, tanquam et ipsi in corpore morantes. Honorabile connubium in omnibus et thorus immaculatus. Fornicatores et adulteros iudicabit Deus. Contemplare  quantus illi de pudicitia sermo profunditur. Pacem, inquit, cum omnibus sectamini et sanctificationem, ne quis fornicator uel pollutus. Et iterum, fornicarios autem et adulteros iudicat Deus. Sed uideamus nunc qualiter honorabiles esse nuptias in omnibus dicat et thronum immaculatum, quoniam uidelicet in sanctitate pudicitie facit conuersari fidelem. Hic etiam Iudeos pulsat, qui pollutum putabant coniugalem concubitum, et dicebant ex lecto coniugis surgentem mundum non posse constare. Non igitur pollutum est, quod ex natura conceditur, o ingratissimi et insensatissimi Iudei, sed quod ex praua uoluntate descendit. Nam si honorabiles quedam sunt nuptie, munde etiam sunt. Cur itaque ex his pollutionem fieri existimatis, et primo ponens  honorabile connubium in omnibus et thorum immaculatum, ostendit quia iuste intulit que sequuntur. Si enim connubium est concessum, iuste fornicator suppliciis afficitur, iuste punientur adulteri. Hic aduersus hereticos dimicat, et uide quam bene non dixit, iterum nullus sit auarus, sed simul dicens. Tunc intulit ueluti commune consilium, non uelut ad ipsos solos sermones dirigens.

Sint mores sine auaritia, contenti presentibus. Sint, inquit, mores sine auaritia, non dixit nolite possidere, sed sint mores sine auaritia, ostendit philosophiam cuiusque uoluntatis. Etenim supra dixerat, et rapinam substantiarum uestrarum cum gaudio suscepistis, unde ostendit eos non esse auaritie deditos. Iuste  ergo eos admonet, sufficientiam, inquit, habentes presentium, quod plurimi post exinanitionem substantiarum suarum, postea cupiunt sub obtentu eleemosyne iterum congregare diuitias, propterea inquit, sint mores sine auaritia, hoc est, ut illud exspectemus quod usui opus fuerit, et pro necessariis tantum curam geramus. Quod ergo dicit aliquis, siue ipsorum necessariorum nobis contingat habere suffragia, non est hoc, crede mihi, non est.

Ipse quippe dixit: Non te deseram, neque derelinquam; ita ut confidenter dicamus: Dominus mihi adiutor est, non timebo quid faciat mihi homo. Iterum, in tentationibus consolatio: ipse quippe dixit et protinus nulla ratione mentitus, quoniam te non derelinquam, proinde cum confidentia nos dicere possumus,  Dominus mihi adiutor est, non timebo quid faciat mihi homo. Promissum habes, non debes hesitare. Ipse promisit non ambigas, quod autem dicit, non te derelinquam: non de pecuniis tantum dicit, sed etiam de aliis cunctis. Dominus, inquit, mihi adiutor est, non timebo quid faciat mihi homo, et recte, hoc igitur etiam nos in uniuersis tentationibus exclamemus, et Deum habentes propitium humana omnia irrideamus. Sicut enim Deo indignante nichil nobis proderit, ac si cuncti amici consistant, sic etiam Deo nos diligente nulla nobis erit necessitas, nulla lesio, ac si nos cuncti hostiliter insequantur. Non timebo, inquit, quid faciat mihi homo.

Mementote prepositorum uestrorum qui uobis locuti sunt uerbum Dei; quorum intuentes exitum conuersationis,  imitamini fidem. In hoc loco etiam de adiutorio in fratres eum existimo dicere: hoc est enim quod dicit, qui uobis locuti sunt uerbum Dei, quorum contemplantes exitum conuersationis imitamini fidem. Quid est contemplantes? sepius animo uersantes, et apud nosmetipsos examinantes, considerantes, subtiliter discutientes, inquit, exitum conuersationis, hoc est, perseuerantiam usque in finem, quoniam finem habuit bonum eorum conuersatio, Optimam intuentes, inquit, eorum uitam imitamini fidem. Ex uita munda, fidem firmatam dicit; quomodo? quoniam credunt de futuris. Non enim ostenderent uitam mundam si hesitarent de futuris.

iehsu Christus heri et hodie, ipse in secula seculorum. Heri omne preteritum significat tempus, hodie  presens ex secula seculorum, futurum sine termino. Tanquam si diceret, Audistis pontificem, sed non pontificem qui desinat esse, semper idem ipse est. ueluti si essent quidam qui dicerent, quod non est, sed alter uenturus est. Ad hoc respondit, quod qui fuit heri ipse hodie et in seculum, nam hodieque Iudei dicunt alium esse uenturum expertes semetipsos, ab eo redientes qui uerus est pontifex declinauerunt in errorem, ut Antichristum putent esse uenturum; quem errorem quicunque secutus fuerit, si non se correxerit, nec penitentiam condignam inde egerit, inferni cruciatum nullo modo euadere poterit.



HOMILIA CXuIII. ITEM FERIA Iu. Lectio sancti Euangelii secundum Marcum.


In illo tempore, cum egressus esset iehsu in uiam, procurrens quidam genu flexo ante eum rogabat dicens: Magister bone, quid faciam ut uitam eternam percipiam?

Audierat, credo, iste quesitor uite eterne a Domino, tantum eos qui paruulorum uelint esse similes, dignos esse introitu regni celestis, atque ideo curam gerens tractatus certioris possit sibi non per parabolas, sed aperte quibus operum meritis uitam eternam consequi possit exponi.

iehsu autem dixit ei: Quid me dicis bonum? Nemo bonus nisi unus Deus. Quia magistrum uocauerat  bonum et non Deum uel Dei filium confessus erat, discit quamuis sanctum hominem, comparatione Dei non esse bonum. De quo dicitur: Confitemini Domino quoniam bonus. Unus autem Deus bonus non pater solus intelligendus est, sed et filius qui dicit: Ego sum Pastor bonus, sed et Spiritus sanctus, quia Pater de celo dabit spiritum bonum petentibus se. Id est, ipsa una et indiuidua Trinitas, Pater, et Filius, et Spiritus sanctus, solus et unus Deus bonus est. Non igitur Dominus se bonum negat, se esse Deum significat. Non se magistrum bonum non esse, sed magistrum absque Deo nullum bonum esse testatur.

Precepta nosti: Ne adulteres, Ne occidas, Ne fureris, Ne falsum testimonium dixeris, Ne fraudem feceris,  Honora patrem tuum et matrem. Hec est puerilis innocentie castitas, que nobis imitanda proponitur si regnum Dei uolumus intrare. Notandum sane quod iustitia legis suo tempore custodita, non solum bona terre, uerum etiam suis cultoribus uitam conferebat eternam.

Et ille respondens ait: Magister, hec omnia obseruaui a iuuentute mea. iehsu autem intuitus eum, dilexit eum, et dixit illi: Unum tibi deest. Non est putandus homo iste uel uoto tentantis, ut quidam putauere, Dominum interrogasse, et de sua esse uita mentitus, cum se legis mandata custodisse dicebat, sed simpliciter ut uixerit esse confessus, quia si mendacio aut simulationis noxa reus teneretur, nequaquam intuitus arcana cordis  eius diligere diceretur iehsu. Diligit enim Dominus eos qui mandata legis, quamuis minora, custodiunt, sed nichilominus quod in lege minus fuerat, his qui perfecti esse desiderant ostendit: quia non uenit soluere legem aut prophetas, sed adimplere. Ad quam profecto adimpletionem pertinet, quod hic consequenter adiungit.

uade, quecunque habes uende et da pauperibus, et habebis thesaurum in celo; et ueni, sequere me. Quicunque perfectus esse uoluerit debet uendere que habet, et non ex parte uendere, sicut Ananias fecit et Saphira, sed totum uendere, et, cum uendiderit, dare omne pauperibus, et sic sibi preparare thesaurum in regno celorum. Nec hoc ad perfectionem  sufficit, nisi post contemptas diuitias Saluatorem sequatur, id est, relictis malis, faciat bona. Facilius enim sacculus contemnitur quam uoluntas. Multi diuitias relinquentes Dominum non sequuntur. Sequitur autem Dominum qui imitator eius est, et per uestigia illius graditur. Qui enim dicit se in Christo credere, debet quomodo ille ambulauit et ipse ambulare, sicque perueniet ad regnum celeste.



HOMILIA CXIX. FERIA uI. Lectio sancti Euangelii secundum Marcum.

In illo tempore uenit iehsu in regionem Gerasenorum. Et exeunti ei de naui statim occurrit de monumentis homo in spiritu immundo. Qui domicilium habebat in monumentis, etc.

 Homo iste qui spiritu uexabatur immundo, et Domino uesanus sed mox curandus occurrit, figuram habebit populi gentilis, qui usque ad tempora Dominice incarnationis demoniacis delusus doctrinis, idola pro Deo colebat. Qui domicilium habebat in monumentis, quia in mortuis operibus, hoc est, in peccatis delectabatur. Quid enim sunt corpora perfidorum, nisi quedam defunctorum sepulcra? in quibus non Dei habitat sermo, sed anima peccatis mortua recluditur.

Et neque catenis iam quisquam eum poterat ligare, quoniam sepe compedibus et catenis uinctus dirupisset catenas, et compedes comminuisset, et nemo poterat eum domare. Catenis et compedibus, graues et dure leges significantur gentium, quibus et in eorum republica  peccata cohibentur. Ruptisque catenis, ut Lucas scribit, agebatur a demonio in deserto, quia etiam transgressis legibus, ad ea scelera cupiditate ducebatur, que iam uulgarem consuetudinem excederent.

Et semper nocte ac die in monumentis et in montibus erat, clamans et concidens se lapidibus. Semper nocte ac die furiebat demoniosus: quia gentilitas siue aduersis rerum casibus laboraret, seu pax et prosperitas aliqua mundi blandientis arrideret, nequaquam a seruitio malignorum spirituum collum mentis excutere nouerat, sed per operum feditatem quasi in monumentis iacebat. Per fastum superbie in montium iugis errabat, per uerba durissime infidelitatis,  quasi arreptis furibunda cautibus seipsam concidebat. Sed attestante Ioanne Baptista, Dominus de lapidibus suscitauit filios Abrahe, cum dura infidelium corda ad gratiam pietatis conuertit.

uidens autem Iesum a longe, cucurrit, et adorauit eum, et clamans uoce magna, dixit: Quid mihi et tibi, Iesu Fili Dei altissimi? Quanta Arii uesania, Iesum creaturam et non Deum credere, quem Filium Dei altissimi demones credunt et contremiscunt? que impietas Iudeorum eum dicere in principe demoniorum eiecisse demonia, quem ipsa demonia fatentur nichil secum habere commune, qui hoc ipsum quod tunc per demoniaci clamauere furorem, postmodum in delubris idolorum dicere et confiteri non cessarunt, Iesum uidelicet esse Christum Filium Dei  altissimi, nec se aliquid cum illo pacis aut societatis habere.

Adiuro te per Deum, ne me torqueas. Dicebat enim illi: Exi, spiritus immunde, ab homine. Hostis humane salutis non exiguum sibi ducit esse tormentum ab hominis lesione cessare, quantoque hunc diutius possidere solebat, tanto difficilius dimittere consentit. Unde studendum summopere est, ut siquando ut homines a diabolo superemur, mox eius laqueos euitare satagamus, ne si aliquanto tardius ipsi resistatur, laboriosius quandoque pellatur.

Et interrogabat eum quod tibi nomen est? Et dicit ei, Legio nomen mihi est, quia multi sumus. Non uelut inscius nomen inquirit, sed ut confessa publice peste quam furens tolerabat, uirtus curantis gratior emicaret.  Sed et nostri temporis sacerdotes, qui per exorcismi gratiam demones eiicere norunt solent dicere, patientes non aliter ualere curari, nisi quantum sapere possunt, omne quod ab immundis spiritibus, uisu, auditu, gustu, tactu et alio quolibet corporis aut animi sensu uigilantes, dormientesue pertulerunt confitendo patenter exponant. Quod uero dicebat spiritus: Legio mihi nomen est, quia multi sumus, significat populum gentium non uni cuilibet, sed innumeris ac diuersis idololatrie cultibus esse mancipatum, cui contra scriptum est, quod multitudinis credentium erat cor unum et anima una. Unde bene in Babylonis constructione linguarum unitas, per spiritum superbie inscissa in Hierosolyma est, per gratiam sancti Spiritus linguarum uarietas adunata. Et illa  confusio, hec uisio pacis interpretatur, quia uidelicet electos in pluribus linguis et gentibus, una fides ac pietas toto orbe pacificandos confirmant, reprobos autem plures secte quam lingue dissociando confundunt.

Et precabatur eum multum, ne se expelleret extra regionem. In Euangelio Luce ita scriptum est, et rogabant eum ne imperaret illis, ut in abyssum irent. Sciebant ergo demones aliquando futurum ut per aduentum Domini mitterentur in abyssum, non ipsi futura prediuinantes, sed Prophetarum de se dicta recolentes, ideoque gloriam Dominici aduentus quam mirabantur, ad suam pertimescebant tendere damnationem.

 Erat autem ibi circa montem grex porcorum magnus pascens. Et deprecabantur eum spiritus, dicentes: Mitte nos in porcos ut in eos intreamus. Et concessit eis statim iehsu. Ideo permisit eis quod petebant, ut per interfectionem porcorum hominibus salutis occasio preberetur, pastores enim ista cernentes statim nuntiant ciuitati. Erubescat Manicheus si quippe de eadem substantia, et ex eodem auctore hominum bestiarumque sunt anime, quomodo ob unius hominis salutem duo millia porcorum suffocantur? In quorum tamen interitu figuraliter homines immundi, uocis et orationis expertes indicantur, qui in monte superbie pascentes lutulentis oblectantur in actibus, talibus enim per cultus idolorum possunt demonia dominari. Nam nisi quis porci more uixerit, non in  eum diabolus accipiet potestatem ad approbandum tantum, non autem ad perdendum accipiet.

Et exeuntes spiritus immundi introierunt in porcos: et magno impetu grex precipitatus est in mare ad duo millia, et suffocati sunt in mari. Significat autem hoc, quod iam clarificata Ecclesia et liberato populo gentium a dominatione demoniorum, in abditis agunt sacrilegos ritus suos, qui Christo credere noluerunt ceca et profunda curiositate submersi. Et notandum quod spiritus immundi nec in porcos irent, nisi hoc illis benignus ipse Saluator petentibus, quos certe in abyssum posset relegare, concederet. Rem necessariam docere nos uolens, ut scilicet nouerimus eos multo minus posse sua potestate nocere hominibus, qui nec pecoribus qualibuscunque potuerunt. Hanc  autem potestatem Deus bonus occulta iustitia nobis dare potest, iniusta non potest.

Qui autem pascebant eos, fugerunt et nuntiauerunt in ciuitatem et in agros. Quod pastores porcorum fugientes ista nuntiant, significat quosdam etiam primitates impiorum quanquam Christianam legem fugiant, potentiam tamen eius pergentes stupendo et mirando predicare.

Et egressi sunt uidere quid esset factum: et ueniunt ad Iesum, et uident illum qui a demonio uexabatur, sedentem, uestitum, et sane mentis, et timuerunt, etc. In Euangelio Luce scriptum sedentem ad pedes eius. Significat autem multitudinem uetusta suauitate delectatam honorare quidem, sed nolle pati Christianam legem, dum dicunt quod eam  implere non possunt, admirantes tamen fidelem populum a pristina perdita conuersatione sanatum. Sedere namque ad pedes Domini est eum a quo demonia exierant, eos qui a peccatis correcti fuerint, fixa mentis intentione uestigia sui Saluatoris, que sequantur intueri, uestitum sumere est, uirtutum studia que uesani perdiderant iam sana mente recipere. Cui figure apte congruit illa Domini parabola, in qua rediens ad patrem filius luxuriosus et prodigus, mox stola prima cum annulo induitur, manifeste insinuans, quia quisquis uero corde de admissis penituerit? potest donante Christi gratia prima iustitie opera de quibus ceciderant cum annulo inuiolate fidei recuperare.

Et rogare eum ceperunt ut discederet a finibus eorum.  Conscii fragilitatis sue Gerazeni, presentia Domini se iudicabant indignos, non capientes uerbum Dei nec infirma adhuc mente pondus sapientie sustinere ualentes. Quod et Petro ipsi uiso piscium miraculo contigisse legitur, et uidua Sarepthana B. Helie cuius sensit hospitio benedici, nichilominus se putauit presentia grauari. Quid mihi et tibi, inquit, uir Dei, ingressus es ad me ut rememorarentur iniquitates mee et occideres filium meum?

Cumque ascenderet nauim, cepit illum deprecari, qui a demonio uexatus fuerat, ut esset cum illo: et non admisit eum, sed ait illi: uade in domum tuam ad tuos, et annuntia illis quanta tibi Dominus fecerit, et misertus sit tui. Hec ex illa Apostoli sententia  recte possunt intelligi cum ait, cupio dissolui et esse cum Christo, multo magis optimum, manere autem in carne necessarium propter uos, ut sic quisque intelligat post remissionem redeundum sibi in conscientiam bonam, et seruiendum Euangelio propter aliorum etiam salutem, ut deinde cum Christo requiescat, ne cum prepropere iam uult esse cum Christo, negligat ministerium predicationis fraterne redemptioni accommodatum. Quid uero Mattheus duos dicit a demonum legione curatos, Marcus autem et Lucas unum commemorant, intelligas unum eorum fuisse persone alicuius clarioris et famosioris quem regio illa maxime dolebat, et pro cuius salute plurimum satagebat: hoc uolentes significare duo Euangeliste, solum commemorandum  iudicarunt, de quo facti huius fama latius preclariusque flagrauerat. Sed et allegorie summa concordat quia sicut unus a demonio possessus, sic et duo populi gentilis typum non inconuenienter exprimunt. Nam cum tres filios Ne generauerit, unius solum familia in possessionem ascita est Dei, ex duobus reliquis diuersarum nationum que idolis manciparentur procreati sunt populi, de illis tamen quicumque ad fidem Christi peruenerint, et baptismate ipsius a peccatis abluti sunt regni Dei consortes esse meruerunt, quia iuxta Saluatoris sententiam, Qui crediderit et baptizatus fuerit saluus erit, qui uero non crediderit condemnabitur. Per eundem.



HOMILIA CXX. HEBDOMADA uIII POST PENTECOSTEN. Lectio Epistole B. Pauli ad Romanos.


Fratres, humanum dico propter infirmitatem carnis uestre. Sicut enim exhibuistis membra uestra seruire immunditie et iniquitati ad iniquitatem, ita nunc exhibete membra uestra seruire iustitie in sanctificationem, etc.

Magna sollicitudo et cura salutis uestre ac deuotio eterni profectus uestri coram Deo nos admonet ex Apostolica lectione aliquantulum tractare uobiscum quam audistis. Humanum, inquit, dico propter infirmitatem carnis uestre, quia nondum potestis pleniter audire diuinum. Siue ita humana ratione dignum loquor quod omnes mecum sentire possunt, et ne ullus abnuere. Sicut enim, inquit, exhibuistis membra  uestra seruire immunditie et iniquitati ad iniquitatem, ita nunc exhibete membra uestra seruire iustitie in sanctificationem. Inglorium quidem est, ut ita quis uirtutibus sicut uitiis seruiat; multo enim amplius et multo intentius est honoranda iustitia, et ideo dicit humane se loqui. Si ergo humane, inquit, et communiter ago, eadem postulo, similia requiro. Dudum ergo patrum nostrorum pedes currebant ad demonum templa; nostri nunc currant ad Ecclesiam Dei. Pedes qui prius libenter currebant ad effundendum proximi sanguinem, nunc multo libentius ad liberandum proximum currant. Manus que prius ueloces erant aliena diripere, nunc sint multo uelociores ad propria largienda. Oculi qui prius intendebant  ad pulchritudinem mulierum, uel alienum aliquid ad concupiscendum, nunc multo intentius circumspiciant pauperes, debiles, egenos ad miserandum. Aures que delectabantur auditu uano, nunc conuertantur ad audiendum uerbum Dei, ad explananda diuina precepta, et ad capiendam sapientie disciplinam; linqua que conuiciis et maledictionibus aut turpiloquiis erat assueta, nunc conuertatur ad benedicendum Deum, in omni tempore sermonem sanum proferat, et honestum, et qui edificet audientes, mendacium deserat, et ueritatem loquatur cum proximo suo. Sed quid opus est hec singula prosequi, cum pateat omnibus uniuscuiusque membri ministerium, et ita quod antea quis exhibuit uitiis, nunc ad uirtutes et ad opera iustitie  aptare contendat. Et actum quem exhibuit ad adulterium, ad castitatem nunc et sanctificationem omnino conuertat. Et ita omnia membra que ante iniquitati seruire dependebant, hec conuersio in melius proposita ad seruiendum iustitie sanctificationique dependat. Sequitur:

Cum enim serui essetis peccati, liberi fuistis iustitie. Hoc est, ab omni iustitia alieni, quia non est acceptum Deo simul iustitie peccatoque seruire. Unde sequitur:

Quem ergo fructum habuistis tunc in illis in quibus nunc erubescitis? In quorum recordatione maxima est uerecundia his qui diligunt iustitiam et ueritatem. Quia omnis qui cognoscit aut diligit bonitatem in malis actibus suis erubescit.

 Nam finis illorum mors est. Id est, retributio illorum, pena perpetua.

Nunc uero liberati a peccato, serui autem facti Deo, habetis fructum eternum in sanctificatione, finem uero uitam eternam. Notandum uero est esse libertatem culpabilem alienum esse ab operibus iustitie et laudabilem seruitutem esse iustitie in sanctificatione. Quisquis autem seruus erit iustitie, liber est a peccato, et seruus est simul sapientie et pietatis, pudicitie et castitatis, et omnium una uirtutum, quorum finis, id est retributio, uita eterna est. Unde fratres nosmetipsos incessanter discutere debemus per singula que gessimus aut gerimus, et in unoquoque actu considerare cui seruiamus, an peccato ad iniquitatem et ad interitum nobismetipsis,  nisi eam citius deseramus, an iustitie in sanctificationem ad promerenda nobis eterne uite gaudia. Nisi enim prius per penitentiam peccato moriamur, non possumus per iustitiam uiuere Deo.

Stipendia enim peccati mors. Peccatum enim nisi per confessionem et penitentiam atque eleemosynarum largitatem destruatur, accipit remunerationem penam eternam.

Gratia autem Dei uita eterna in Christo Iesu Domino nostro. Bene enim additum est, uita eterna in Christo Iesu, quia illi, qui resurgunt in confusionem et opprobrium sempiternum, habent quidem ui tam eternam, sed in confusione et pena eterna; iusti uero qui resurgunt, ad gaudia sempiterna habent  uitam eternam in Christo Iesu Domino nostro, simul cum illo eterna gaudia possidentes, per omnia secula seculorum. Amen.



HOMILIA CXXI. ITEM UT SUPRA. Lectio sancti Euangelii secundum Marcum.

In illo tempore, cum multa turba esset cum Iesu, nec haberent quod manducarent, conuocatis discipulis suis, ait illis: Misereor super turbam, quia ecce iam triduo sustinent me, nec habent quod manducent, et si dimisero eos ieiunos, deficient in uia, etc.

In hac lectione consideranda est in uno eodemque redemptore nostro distincta operatio diuinitatis et humanitatis. Quis enim non uideat hoc quod super turbam miseretur Dominus, ne uel inedia uel uie  longioris deficiat labore, affectum esse et compassionem humane fragilitatis? Quod uero de septem panibus et pisciculis paucis quatuor millia hominum saturauit, diuine opus esse uirtutis manifestum est. Mystice autem hoc miraculo designatur, quod uiam seculi presentis aliter incolumes transire nequimus, nisi nos gratia redemptoris nostri alimento sui uerbi reficiat. Hoc uero typice inter hanc refectionem, et illam quinque panum ac duorum piscium distat, quod ibi litteris ueteris instrumenti spiritalis gratia plena esse signata est, hic autem noui ueritas ac gratia testamenti fidelibus ministranda monstrata est. Sane utraque refectio in monte celebrata est, ut aliorum Euangelistarum narratio declarat, quia utriusque scriptura testamenti, recte intellecta, altitudine  nobis celestium et preceptorum mandat, et premiorum utraque altitudinem Christi, qui est mons, domus Domini in uertice montium, consona uoce predicat. Qui enim edificatam super se ciuitatem siue domum Domini, id est, Ecclesiam in alto bonorum extollit operum, et cunctis manifestam gentibus exhibet; ipse hanc ab infimis delectationibus abstractam pane celi reficit, atque ad appetitum superne suauitatis, dato pignore cibi spiritalis accendit. Misereor super turbam, quia ecce iam triduo sustinent me, nec habent quod manducent. Turba autem triduo Dominum propter sanationem infirmorum suorum sustinet, cum electi quique fide sancte Trinitatis lucidi, Domino pro suis suorumque peccatis anime uidelicet languoribus perseueranti instantia  supplicant, item turba triduo Dominum sustinet, quando multitudo fidelium peccata, que perpetrauit per penitentiam declinans ad Dominum, se in opere, in locutione atque in cogitatione conuertit. Et si dimisero eos ieiunos in domum suam deficient in uia. Dimittere ieiunos in domum suam Dominus non uult ne deficiant in uia. Quia uidelicet conuersi peccatores in presentis uite uia deficiunt, si in sua conscientia sine doctrine sancto pabulo dimittantur. Ne ergo lassentur huius peregrinationis itinere, pascendi sunt sacra admonitione.

Quidam enim ex eis de longe uenerunt. Est autem qui nil fraudis et nichil carnalis corruptionis expertus, ad omnipotentis Dei seruitium festinauit. Iste de  longinquo non uenit, quia per incorruptionem et innocentiam proximus fuit. Alius, nulla impudicitia, nullis flagitiis inquinatus, sola autem coniugia expertus, ad ministerium spiritale conuersus est, neque iste uenit e longinquo, quia usus coniunctione concessa per illicita non errauit. Alii uero post carnis flagitia, alii post falsa testimonia, alii post facta furta, alii post illatas uiolentias, alii post perpetrata homicidia ad penitentiam redeunt, atque ad omnipotentis Dei seruitium conuertuntur, hi uidelicet ad Dominum de longinquo ueniunt. Quanto etenim quisque plus in prauo opere errauit, tanto ab omnipotente Domino longius recessit. Dentur igitur alimenta eis etiam, qui de longinquo ueniunt, quia conuersis peccatoribus doctrine sancte cibi prebendi  sunt, ut in Deum uires raperent quas in flagitiis amiserunt. Item Iudei quicumque in Christo crediderunt, de prope ad illum uenerunt, quia legis et Prophetarum erant litteris edocti de illo, credentes uero ex gentibus de longe utique uenerunt ad Christum, quia nullis paginarum sacrarum monumentis de eius erant fide premoniti.

Et responderunt ei discipuli sui: Unde istos poterit quis hic saturare panibus in solitudine? Et interrogauit eos: quot panes habetis? Qui dixerunt: Septem. Bene septem panes in ministerio noui testamenti ponuntur, in quo septiformis gratia Spiritus sancti plenius fidelibus cunctis, et credenda reuelatur et credentibus datur. Neque hordeacei fuisse produntur, sicut illi quinque de quibus quinque sunt hominum  millia saturata, ne iterum sicut in lege uitale anime alimentum corporalibus sacramentis obtegeretur, hordei etenim medulla tenacissima palea tegitur.

Et precepit turbe discumbere super terram. Supra in refectione quinque panum turba supra fenum uiride discumbebat, nunc ubi septem panibus reficienda est, supra terram discumbere precipitur, quia per scripturam legis carnis desideria calcare et comprimere iubemur. Omnis enim caro fenum, et omnis gloria eius tanquam flos feni. In nouo autem testamento ipsam quoque terram ac facultates temporales derelinquere precipimur, uel certe, quia mons in quo turba Dominicis panibus reficiebatur, altitudinem, ut supra diximus, redemptoris nostri significat,  ibi super fenum, hic super terram reficitur. Ibi enim celsitudo Christi propter carnales homines et Ierusalem terrenam carnali spe et desiderio tegitur; hic autem remota omni cupiditate carnali conuiuas noui testamenti, spei permanentis firmamentum tanquam ipsius montis soliditas, nullo feno interposito continebat.

Et accipiens septem panes, gratias agens fregit, et dabat discipulis suis, ut apponerent, et apposuerunt turbe. Dominus accipiens panes dabat discipulis suis, ut ipsi acceptos turbe apponerent, quia spiritalis dona scientie tribuens Apostolis per eorum ministerium uoluit Ecclesie sue per orbem uite cibaria distribui. Quod autem fregit panes, quos  discipulis daret, apertionem designat sacramentorum, quibus ad perpetuam salutem nutriendus erat mundus. Cum enim ait Dominus ipse: Et nemo nouit filium nisi Pater, neque patrem quis nouit nisi filius, et cui uoluerit filius reuelare, quod nisi panem uite nobis per se aperiendum demonstrauit, ad cuius interiora cernenda per nos ipsos penetrare nequimus, cui contra Propheta mirabilem quorumdam famem deplorans aiebat, paruuli petierunt panem, nec erat qui frangeret eis. Quod est aliis uerbis dicere, indocti quesierunt pabulum uerbi Dei, quo ad uirtutem bone operationis conualescerent refici, nec erat magistris deficientibus qui eis Scripture arcana patefaceret, eosque ad uiam ueritatis instrueret. Acceptis autem ad frangendum panibus Dominus gratias  agit, ut et ipse quantum de salute generis humani congaudeat ostendat, et nos ad agendas semper Deo gratias informet, cum uel terreno pane carnem, uel animam celesti superna gratia largiente reficimus.

Et habebant pisciculos paucos, et ipsos benedixit, et iussit apponi. Si in panibus septem scriptura noui testamenti designatur, in cuius lectione per gratiam sancti Spiritus internas mentium epulas inuenimus, quid in piscibus, quos benedicens pariter Dominus turbe iussit apponi, nisi sanctos accipimus illius temporis quo eadem est condita scriptura, uel quorum ipsa scriptura fidem, uitam et passiones continet, qui de turbulentis huius seculi fluctibus erepti, ac diuina benedictione consecrati refectionem  nobis internam, ne in huius mundi transeuntis excursu deficeremus, exemplo sue uel uite prebuere uel mortis.

Et manducauerunt, et saturati sunt. Manducant de panibus Domini ac piscibus, et saturantur qui audientes uerba Dei et exempla intuentes, ad profectum uite correctionis per hec excitari atque assurgere festinant, quibus apte congruit illud Psalmiste, edent pauperes et saturabuntur et laudabunt Dominum, etc.

Et sustulerunt quod superauerat de fragmentis septem sportas. Quod turbis saturatis superat, Apostoli sustollunt, et septem sportas implent, quia uero sunt altiora perfectionis precepta uel potius exhortamenta, et consilia, que generalis fidelium  multitudo nequit seruando et implendo attingere, quorum exsecutio illos proprie respicit, qui maiori sancti Spiritus gratia pieni generalem populi Dei, conuersatione mentis atque operis sublimitate transcendunt. Qualibus dicitur: Si uis perfectus esse, uade, uende omnia que habes, etc. Unde bene sporte quibus Dominicorum sunt condita fragmenta ciborum propter septiformem Spiritus gratiam, septem fuisse memorantur. Nam quia sporte iunco et palmarum foliis solent contexi, merito in sanctorum significatione ponuntur. Iuncus quippe super aquas nasci consueuit, palma uero uictricem ornat manum. Et iunceis uasis recte comparantur electi, cum radicem cordis, ne forte ab amore eternitatis arescat,  in ipso uite fonte collocant. Assimilantur et eis, que de palmarum sunt foliis contexta, cum in defectu iam eterne retributionis memoriam puro in corde retinent. Et bene turba, quamuis reliquias Dominici prandii non caperet, manducasse tamen et saturata esse narratur, quia sunt nonnulli, qui etsi omnia sua relinquere nequeunt, tamen esurientes et sitientes iustitiam, saturantur, cum audiendo mandata legis Dei ad uitam perueniunt eternam. Bene quatuor millia, ut ipso etiam numero docerent Euangelicis se pastos esse cibariis, per Dominum nostrum Christum, qui cum Patre et Spiritu sancto uiuit et regnat Deus, per omnia secula seculorum. Amen.



HOMILIA CXXII. FERIA Iu. Lectio Epistole beati Pauli apostoli ad Romanos.


Fratres, nichil nunc damnationis est his qui sunt in Christo Iesu, etc.

Nihil nunc damnationis est his qui sunt in Christo Iesu. Lex enim Spiritus uite in Christo Iesu liberauit me a lege peccati et mortis. Ex quo intelligitur quotidiana gratia Christi omnes sanctos ab hac lege peccati et mortis, in quam iugiter uel nolentes coguntur, incurrere, cum remissionem debitorum suorum a Domino precantur absolui. uidetur ergo, non ex persona peccatorum, sed ex illorum qui uere sancti atque perfecti sunt, hanc beatum Apostolum prompsisse sententiam, Non enim quod uolo facio bonum, sed quod odi malum hoc ago, et uideo aliam  legem in membris meis repugnantem legi mentis mee, et captiuum me ducentem in lege peccati, que est in membris meis. Lex enim, ait, Spiritus uite in Christo Iesu liberauit me a lege peccati et mortis. Magnam in hoc dedit securitatem, quia quod impossibile erat legis, in quo infirmabatur per carnem, Deus Filium suum mittens in similitudinem carnis peccati, de peccato damnauit peccatum in carne. Hec dicit ut baptizatos securos reddat qui liberati a peccato sunt, quoniam quod impossibile erat, inquit, legis, cui impossibile? nobis scilicet impossibile erat mandatum legis implere, quia subiecti eramus peccato ut iustificatio legis impleretur in nobis, qui non secundum carnem ambulamus, sed secundum spiritum. Per hanc etenim hostiam carnis, que oblata est pro peccato, damnauit  peccatum, hoc est fugauit peccatum, et abstulit, ut iustificatio legis impleretur in nobis, qui legem secundum spiritum custodimus, et non secundum carnem. In qua parte secundum ea que supra exposuimus impossibilis erat lex, et infirma. Id enim egit mors Domini, ne mors timeretur, et ex eo iam appeterentur temporalia bona, nec metuerentur temporalia mala, in quibus carnalis erat illa prudentia in qua impleri legis precepta non poterant; hec autem prudentia in homine Dominico exstincta et ablata iustitia legis impletur cum secundum carnem non ambulatur, sed secundum Spiritum. Unde uerissime dictum est, Non ueni soluere legem, sed adimulere. Plenitudo ergo legis caritas, et caritas  eorum est qui secundum spiritum ambulant. Hec enim ad gratiam pertinent Spiritus sancti, quando enim non erat caritas iustitie sed timor, lex non implebatur. Ideo igitur damnatum dicit peccatum, ut impleretur in nobis iustificatio legis date a Moyse. Sublati enim de conditione legis, facti sumus amici eiusdem, iustificati enim amici sunt legis. Quomodo autem impletur in nobis iustificatio, nisi cum datur remissio omnium peccatorum? ut sublatis peccatis iustificatus appareat mente seruiens legi Dei, hoc est non secundum carnem ambulans, sed secundum spiritum, ut deuotio animi, qui est spiritus, non consentiat desiderio peccati, quia per carnem seminatur concupiscentia anime, quod est peccatum.

Qui enim secundum carnem sunt, que carnis sunt sapiunt;  qui uero secundum spiritum, que sunt spiritus sentiunt. Hic iam aptius quasi inter nos et Iudeos in medio statuens legem Moysi, dicit: Qui secundum carnem sunt, que carnis sunt sapiunt, hoc est, Iudei quos dicit secundum carnem Isrel, qui ea que carnis sunt, sapiunt in eo quod secundum carnem legem intelligunt: Qui uero secundam spiritum, de his dicens, quos Iudeos dicit spiritu non littera, que sunt spiritus sentiunt.

Nam prudentia carnis mors est: prudentia autem spiritus uita et pax in Christo Iesu Domino nostro. Nunquid non unum atque idem est, quod dicit, prudentia carnis mors est: cui mors est? anime, sine dubio; qui enim legem secundum carnem, id est, secundum litteram intellexerit, non uenit ad Christum  qui est uita, et ideo prudentia carnis mors est, prudentia uero spiritus uita et pax, uitam namque et pacem que est Christus habet qui spiritaliter intelligit legem, et bonis operibus implet quod recte in mandatis Dei sibi preceptum intelligit; hic cum Christo ipso prestante in uita regnabit eterna, qui cum Patre et Spiritu sancto, uiuit et regnat Deus, per omnia secula seculorum. Amen.



HOMILIA CXXIII. ITEM FERIA Iu. Lectio sancti Euangelii secundum Mattheum.

In illo tempore accesserunt ad Iesum Pharisei et Sadducei tentantes, et rogauerunt eum ut signum de celo ostenderet eis, etc.

Signum de celo querunt et quia multa hominum  millia secundo paucis de panibus satiauit, nunc in exemplum Moysi manna celitus misso et per omnia passim disperso populum omnem multo tempore reficiat. Quod in Euangelio Ioannis post edulium panum turbas ab eo quesisse legimus dicentes: Quod ergo tu facis signum, ut uideamus et credamus tibi, quod operaris, patres nostri manducauerunt in deserto, sicut scriptum est, panem de celo dedit iis manducare.

At ille respondens ait eis: Facto uespere dicitis: Serenum erit, rubicundum est enim celum; et mane: Hodie tempestas, rutilat enim triste celum. Faciem ergo celi diiudicare nostis, signa autem temporum non potestis? Secundum historiam autem sensus iste  manifestus est, quod ex elementorum ordine atque consonantia possint et sereni et pluuii dies prenosci, scribe autem et Pharisei qui uidebantur esse legis doctores ex Prophetarum uaticinatione, non poterant intelligere Saluatoris aduentum: spiritaliter autem quod dixit Dominus, facto uespere dicitis: Serenum erit, rubicundum est enim celum, significat quod per sanguinem passionis Christi in primo aduentu indulgentia peccatorum datur. Et mane: Hodie tempestas, rubet enim cum tristitia celum: significat quod in secundo aduentu igne precedente uenturus est. Faciem ergo celi diiudicare nostis, signa autem temporum non potestis. Signa temporum dixit de aduentu suo, uel passione cui simile est roseum celum uespere, et item de tribulatione ante aduentum suum  futurum, cui simile est mane roseum cum tristitia celum.

Generatio mala et adultera signum querit, et signum non dabitur ei, nisi signum Ione. Non ergo datur signum generationi illi, id est tentantium Dominum et insultantium uerbis eius, tale utique signum, quale tentantes querebant, hoc est, de celo, quibus tamen multa celestia signa dabat in terra. Ceterum generationi querentium Dominum, requirentium faciem Dei Iacob, signum de celo ostendebat, quando cernentibus Apostolis ascendit in celum, quando misso de Spiritu primitiuam impleuit Ecclesiam: quando ad impositionem manus Apostolorum in Samaria, Cesarea, Epheso, aliisque urbibus ac locis plurimis, gratiam de celo Spiritui sancto credentibus  ministrauit. Quid autem signum Ione sibi uelit, iam supra dictum est, Sequitur:

Et, relictis illis, abiit. Relictis scribis et Phariseis quibus dixerat, Generatio mala et adultera signum querit: et signum non dabitur ei nisi signum Ione, recte abiit trans fretum et gentium secutus est populus.

Et cum uenissent discipuli eius trans fretum, obliti sunt panes accipere. Querat aliquis, et dicat, quomodo panes non habebant qui statim impletis septem sportis ascenderunt in nauiculam et uenerunt in fines Magedan, ibique audiunt nauigantes, quod cauere debeant a fermento Phariseorum et Sadduceorum, sed Scriptura testatur quod obliti sint eos se cum tollere. Quod autem nauigaturi trans fretum  obliti sunt uiaticum sumere secum, indicium est quam modicam carnis curam haberent in reliquiis, quibus ipsa reficiendi corporis necessitas que naturaliter cunctis mortalibus inest intentione Dominici comitatus mente excesserat. Unus uero panis quem secum habebant in naui mystice ipsum panem uite Dominum uidelicet Saluatorem designat: cuius amore quia semper intus reficiebantur in corde minus de terreno pane quo corpus pasci solet curabant:

Qui dixit illis: Intuemini, et cauete a fermento Phariseorum et Sadduceorum. In Marco ita scriptum est: uidete et cauete a fermento Phariseorum et fermento Herodis. Fermentum Phariseorum est decreta  legis diuine traditionibus nominum postponere, uel certe legem uerbis predicare, factis impugnare, fermentum est Sadduceorum Dominum tentare, nec doctrine eius aut operibus credere: sed insultando alia quibus credere debeant petere. Fermentum Herodis est adulterium, homicidium, temeritas iurandi, simulatio religionis, et quod omnium est caput et origo scelerum odium ac persecutio in Christum, et precursorem eius, preconemque primum regni celestis. A quo utrorumque fermento, etiam Apostolus nos prohibens ait: Itaque epulemur non in fermento malitie et nequitie, sed in azymis sinceritatis et ueritatis.

At illi cogitabant inter se dicentes: Quia panes non accepimus. Sciens autem iehsu, dixit: Quid cogitatis  inter uos, modice fidei, quia panes non habetis? Nondum intelligitis neque recordamini quinque panum [in] quinque millia hominum, et quot cophimos sumpsistis? Neque septem panum [in] quatuor millia hominum, et quot sportas sumpsistis? Quare non intelligitis quia non de pane dixi uobis: Cauete a fermento Phariseorum et Sadduceorum. Per occasionem precepti quo Saluator iusserat dicens: Cauete a fermento Phariseorum et fermento Herodis: docet eos quid significent quinque panes et septem siue pisciculi, aut quinque millia hominum et quatuor millia que pasta sunt in eremo, quo licet signorum magnitudo perspicua sit, tamen aliud spiritali intelligentia demonstretur. Si enim fermentum Phariseorum et Sadduceorum et fermentum Herodis non corporalem panem,  sed traditiones peruersas et heretica significat dogmata, quare et cibi, quibus nutritus est populus Dei, non ueram doctrinam integramque significent? Istiusmodi fermentum, quod omni ratione uitandum est, habuit, Marcion et ualentinus, et omnes heretici; fermentum hanc uim habet ut si farine mistum fuerit, quod paruum uidebatur, crescat in maius, et ad saporem suum uniuersam conspersionem trahat. Ita et doctrina heretica, si uel modicam scintillam in tuum pectus iecerit, in breui ingens flamma succrescet, et totam hominis possessionem ad se trahet. Hoc est de quo et Apostolus loquitur, Modicum fermentum totam massam corrumpit.

Tunc intellexerunt quod non dixerit cauendum a fermento panum, sed a doctrina Phariseorum et Sadduceorum.  Quod eis utile erat persuasit, quod nociuum uitare iussit; doctrina enim superstitiosa et heretica grauat magis quam adiuuat, mergit et non erigit. A bono ergo magistro discipuli instructi intellexerunt in fermento seductionem Phariseorum et Sadduceorum, imo omnium hereticorum qui contraria sapiunt ueritati expressam uitandam esse, quam et omnino ipsi uitauerunt et nobis fugiendam esse censuerunt, quatenus omnem errorem spernentes et uiam ueritatis per omnia sequentes, penam eternam euadere et uitam eternam promereri festinemus, prestante Domino nostro Iesu Christo, qui cum Patre et Spiritu sancto uiuit et regnat Deus, per omnia secula seculorum. Amen.



HOMILIA CXXIu. FERIA uI. Lectio sancti Euangelii secundum Mattheum.


In illo tempore abiit iehsu sabbato per sata: discipuli autem eius esurientes ceperunt uellere spicas et manducare, etc.

Ut in alio quoque Euangelista legimus propter nimiam importunitatem ne uescendi quidem habebant locum, et ideo quasi homines esuriebant; quod autem spicas segetum manibus confricabant et inediam consolabantur, uite austerioris indicium, non preparatas epulas, sed cibos simplices querentium.

Pharisei autem uidentes dixerunt ei: Ecce discipuli tui faciunt quod non licet eis facere sabbatis.  Nota quod primi apostoli Saluatoris, litteram legis Sabbatis destruunt aduersum Ebionitas, qui cum ceteros recipiant Apostolos, Paulum quasi transgressorem legis repudiant.

At ille dixit eis: Non legistis quid fecerit Dauid, quando esuriit, et qui cum eo erant, quomodo intrauit in domum Dei, et panes propositionis manducauit, quos non licebat ei edere, nec his qui cum eo erant, nisi solis sacerdotibus? Ad confutandam calumniam Phariseorum ueteris recordatur historie, quando Dauid fugiens Saulem in Nobaia, et ab Achimelech sacerdote susceptus, postulauit cibos, qui cum panes laicos non haberet, dedit ei consecratos, quibus non licebat uesci nisi solis sacerdotibus et Leuitis, et hoc tantum interrogauit, si mundi fuerint a mulieribus.  Et illo respondente ab heri et nudiustertius, non dubitauit panes dare, melius arbitratus, Propheta dicente: Misericordiam uolo et non sacrificium, de famis periculo homines liberare, quam Deo offerre sacrificium; hostia enim placabilis Deo, hominum salus est. Opponit ergo Dominus et dicit, si et Dauid sanctus est et Achimelech pontifex a uobis non reprehenditur, sed legis uterque mandatum probabili excusatione transgressi sunt, et fames in causa est, cur eamdem famem non probatis in Apostolis, quam probatis in ceteris? Quanquam et in hoc multa distantia sit: isti spicas in sabbato manu confricant; illi panes comederunt Leuiticos, et ad Sabbati solemnitatem accedebant neomeniarum dies, quibus in conuiuio requisitus fugit ex aula regia. Obserua  quod panes propositionis nec Dauid nec pueri eius acceperint antequam se a mulieribus mundos esse responderunt.

Aut non legistis in lege quia sabbatis sacerdotes in templo sabbatum uiolant, et sine crimine sunt? Calumniamini, inquit, discipulos meos, cur per segetes transeuntes spicas triuerint, et hoc fecerunt famis necessitate cogente: cum ipsi Sabbatum uioletis in templo immolantes uictimas, cedentes tauros, holocausta super lignorum struem incendio concremantes, et iuxta alterius Euangelii fidem, circumcidentes paruulos in Sabbato, et dum aliam legem seruare cupitis Sabbatum destruatis. Nunquam autem leges Domini sibi contrarie sunt, et prudenter  ubi transgressionis discipuli sui argui poterant, Dauid et Achimelech dicit exempla sectatos. ueram autem et absque necessitatis obtentu Sabbati preuaricationem in ipsos refert, qui calumniam fecerant.

Dico autem uobis quia templo maior est hic. Hic non pronomen, sed aduerbium loci legendum, quod maior templo sit locus qui Dominum templi teneat.

Si autem sciretis quid est: Misericordiam uolo et non sacrificinm, nunquam condemnassetis innocentes. Quid est, misericordiam uolo et non sacrificium supra diximus. Quod autem sequitur, nunquam condemnassetis innocentes, de Apostolis intelligendum est. Et est sensus, misericordiam comprobastis Achimelech,  eo quod fame periclitante Dauid refocillare et pueros eius, quare simili modo meis discipulis fame laborantibus non compassi estis, qui uos pane uerbi celestis quotidie pascunt, quatenus eius satietate repleti ad uitam possitis peruenire perpetuam, prestante Domino nostro Iesu Christo, qui cum Patre et Spiritu sancto uiuit et regnat in secula seculorum. Amen.



HOMILIA CXXu. HEBDOMADA IX POST PENTECOSTEN. Lectio Epistole B. Pauli ad Romanos

Fratres, debitores isumus non carni, ut secundum carnem uiuamus. Si enim secundum carnem uixeritis, moriemini; si autem spiritu facta carnis mortificaueritis, uiuetis, etc.

 Apertissime nos beatus Apostolus, fratres karissimi, presenti lectione quam audistis, carnis desideriis non debere seruire docet, dicens: Ergo, fratres, debitores sumus non carni, ut secundum carnem uiuamus. Neque propterea nos fecit Deus ad imaginem suam, ut carnis seruituti essemus obnoxii, sed potius ut creatori suo anima deseruiens ipso seruitio ac ministerio carnis uteretur. Sed fortasse dicat aliquis quomodo carni non sumus debitores? cum et uictum ei et indumentum prouidere nature necessitate cogamur? Sed ut ostenderet Apostolus non carni aliquid conferre proprie necessitatis culpabile esse, sed ipsam uitam carnis concupiscentiis mancipare, ideo addidit, si enim secundum carnem uixeritis, moriemini. Secundum carnem uiuere est  carnalibus desideriis indulgere. In hoc ergo negat Apostolus nos debitores esse, sicut et alibi dicit: Et carnis curam non feceritis in concupiscentiis eius. Non utique denegat, et ibi carnis curam habendam in necessariis uite usibus, sed eius concupiscentiis consentire. Sequitur: Si autem spiritu facta carnis mortificaueritis uiuetis. Qui ergo secundum spiritalia uiuit desideria, et mortificat actus carnis sue, ipse uiuit propter inhabitantem in se Spiritum uite. Isto enim modo quis actus carnis mortificare potest? Nam fructus spiritus est caritas, odium actus est carnis. Odium ergo per caritatem mortificatur et exstinguitur. Gaudium in Deo similiter fructus est spiritus. Tristitia huius seculi que mortem  operatur, carnis est actus, hec ergo exstinguitur si perfectum in nobis est gaudium in Deo. Pax fructus est spiritus, dissensio et discordia carnis sunt. Sed certum est discordiam mortificari posse per pacem. Castitas et continentia fructus spiritus sunt, adulterium et fornicatio carnis sunt. uerum est enim mortificari posse libidinem per continentiam, et emundari mala acta, adulteria et fornicationes, sic et penitentia [F., patientia] impatientiam exstinguit, et bonitas malitiam perimit, et mansuetudo ferociam, et castitas impudicitiam necat, talique ordine qui per spiritum actus carnis mortificauerit, uiuet. Sequitur:

Quicunque enim Spiritu Dei aguntur, hi filii sunt Dei. Nam qui in peccatis sunt spiritu Diaboli aguntur,  qui autem Spiritu sancto gubernari merentur, et qui secundum doctrinam Spiritus sancti uiuunt, ipsi Spiritu Dei aguntur.

Non enim accepistis spiritum seruitutis iterum in timore, non spiritum illum in quo timore tantum Domino seruire debeatis, sed eam legem qua per dilectionem potius Deo seruiatis: sed per spiritum seruitutis in timore, qui est initium sapientie et scientie Dei, cum primo Dominum ceperit timere et diabolo repugnare in quo spiritu timoris Domini quisque Domino seruire debet initio bone conuersationis, quasi puer sub pedagogis, ut discat timere Dominum, et mandata eius custodire, quo usque ad perfectionem bonorum operum etas perueniat et mereatur adoptionis spiritum percipere, et esse iam  Filius Dei per assueta bona opera, sicut in sequentibus dicit idem Apostolus:

Sed accepistis Spiritum adoptionis filiorum Dei. Ut non iam timore pene Deo seruiamus, sed pura perfectaque dilectione que predictum ab homine expellit timorem; cum ergo peccatis mortui erimus per penitentiam et confessionem, et desierimus esse quod fuimus serui peccati, illi seruiendo per assueta opera pietatis et iustitie, ac per Spiritus sancti gratiam et uocari et esse iam Filii Dei mereamur.

In quo clamamus: Abba Pater. Quia iam per sanctificationem sancti Spiritus, quem bonis et sanctis moribus meremur in nobis manere, fiduciam habemus, Deum nobis Patrem nominare, cum nos filios eius esse cognoscimus in adimpletione uoluntatis  eius. Ideo uoluntate simplici operemur omnia bona que possumus, ut filios nos Dei esse comprobemus, in dilectione et non iam in timore seruientes. Quia qui uocat patrem, filium se esse profitetur. Debet ergo patrum moribus placabilis filius inueniri, ne pro nomine quoque in uanum usurpato maiori pene subiiciatur.

Ipse enim Spiritus testimonium reddit spiritui nostro quod sumus filii Dei. Ipse quippe Spiritus seruitutis per quem in timore tantum Domino seruiuimus, testimonium reddit spiritui adoptionis, in quo perfecte per caritatem Deo seruierimus, quod sumus filii Dei. Quia non nisi filii Dei arrham sui spiritus percipere merentur.

 Si autem filii et heredes: heredes quidem Dei, coheredes autem Christi. Mercedem namque seruus exspectat, hereditatem filius sperat. Ideoque satagamus ut non iam serui per timorem Domino simus seruientes, sed per amorem Patris omnia bona facientes, ut mereamur hereditatem incorruptionis et immortalitatis, eterne simul glorie possidere, et illud etiam adipisci quod ipse nobis Saluator adoptauit a Patre, dicens: Pater, uolo ut ubi sum ego, illic sint et ministri mei. Hoc modo coheredes suos Christus non solum in partem hereditatis, sed etiam in consortium beatitudinis eterne perducit, cui sit honor, laus et gratiarum actio, una cum Patre et Spiritu sancto, per infinita secula seculorum. Amen.



HOMILIA CXXuI ITEM UT SUPRA. Lectio sancti Euangelii secundum Mattheum.


In illo tempore dixit iehsu discipulis suis: Attendite a falsis prophetis, qui ueniunt ad uos in uestimento ouium, intus autem sunt lupi rapaces, etc.

Et de omnibus quidem intelligi potest, qui aliud habitu ac sermone promittunt, aliud opere demonstrant. Sed specialiter de hereticis intelligendum, qui uidentur continentia, castitate, ieiunio quasi quadam pietatis se ueste circumdare, intrinsecus uero habentes animum uenenatum simpliciorum fratrum corda decipiunt. Ex fructibus ergo anime quibus innocentes ad ruinam trahunt, lupis rapacibus comparantur.

Non potest arbor bona fructus malos facere, neque  arbor mala fructus bonos facere. Queramus ab hereticis, qui duas inter se contrarias dicunt esse naturas, si iuxta intelligentiam eorum arbor bona malos fructus facere nunquam potest, quomodo Moyses arbor bona peccauerit ad aquam contradictionis: et Dauid, Uria interfecto, cum Bethsabee concubuerit? Petrus quoque in passione Deum negauerit, dicens, nescio hominem? aut qua consequentia Iethro socer Moysi arbor mala, qui utique in Deum Isrel non credebat, dederit consilium Moysi bonum? et Achior Holopherni aliquid utile sit locutus? et comicus dixerit, quod bene dictum Apostolus comprobauit, corrumpunt mores bonos confabulationes pessime? et cum non inuenerint, quid respondeant, nos inseremus et Iudam arborem quondam bonam fecisse fructus  malos, postquam prodiderit Saluatorem, et Paulum arborem malam eo tempore quo persequebatur Ecclesiam Christi, fecisse postea fructus bonos quando in uas electionis de persecutore translatus est. Tandiu ergo arbor bona fructus non faciet malos, quandiu in bonitatis studio perseuerat, et mala arbor manet in fructibus peccatorum quandiu ad penitentiam non conuertitur. Nemo enim permanens in eo quod fuit, incipit id esse quod nondum ceperit.

Omnis arbor que non facit fructum bonum, excidetur et in ignem mittetur. Quia unusquisque peruersus per ualidam iudicii sententiam de terra uiuentium eradicatus in gehenne ignem mittitur qui hic boni operis fructum fecisse non inuenitur.

 Igitur ex fructibus eorum cognoscetis eos. Qui sunt ergo fructus, quibus inuentis cognoscamus arborem malam: dicit Apostolus: Manifesta opera carnis, que sunt fornicationes, immunditie, luxurie, idolorum seruitus, ueneficia, inimicitie, contentiones, emulationes, animositates, dissensiones, hereses, inuidie, ebrietates, comessationes, et his similia que predico uobis, sicut predixi, quoniam qui talia agunt regnum Dei non consequentur. Et qui sunt per quos cognoscimus arborem bonam, idem ipse Apostolus consequenter dicit: Fructus autem spiritus est caritas, gaudium, pax, longanimitas, benignitas, bonitas, fides, mansuetudo, continentia, etc.

Non omnis qui dicit mihi: Domine, Domine, intrabit in regnum celorum; sed qui facit uoluntatem Patris  mei qui in celis est, ipse intrabit in regnum celorum. Regnum celorum sola uerborum officia non obtinent, neque qui dixerint, Domine, Domine, coheredes illius erunt. Quid enim meriti est Domino dicere, Domine? nunquid Dominus non erit, nisi dictus fuerit a nobis? et que officii sanctitas est nominis nuncupatio, cum celestis regni iter potius obedientia uoluntatis non Dei nuncupatio repertura sit? Ergo, sicut supra dixerat, eos qui haberent uestem bone uite non recipiendos propter dogmatum nequitiam, ita nunc e contrario asserit, ne his quidem accommodandam fidem, qui cum polleant integritate fidei turpiter uiuant, et doctrine integritatem malis operibus destruant. Utrumque enim Dei seruis necessarium est, ut et opus sermone, et sermo operibus  comprobetur, huic sententie potest illud uideri contrarium: Nemo potest dicere Dominus iehsu nisi in Spiritu sancto. Sed moris est Scripturarum dicta pro factis accipere, ut statim in consequentibus approbatur, refutari eos qui iactant siue operibus scientiam Domini, et audiant a Saluatore: Recedite a me, operarii iniquitatis, nescio uos. Et Apostolus hunc sensum loquitur: Confitentur se Dominum scire, factis autem negant. Quoniam secundum Saluatoris sententiam, qui mandata Dei recte credens operibus bonis consummauerit et docuerit sic homines, hic magnus uocabitur in regno celorum; qui autem docuerit et non fecerit, minimus uocabitur in regno celorum.



HOMILIA CXXuII. FERIA Iu. Lectio Epistole beati Pauli apostoli ad Romanos.


Fratres, si cum adhuc peccatores essemus, Christus pro nobis mortuus est, multo magis, iustificati nunc in sanguine ipsius, salui erimus ab ira per ipsum, etc.

Hoc dicit, quia si pro peccatoribus filium suum Deus occidi permisit, quid faciat pro iustificatis, nisi seruet eos ab ira, id est, tutos illos prestet ab illasione diaboli? ut securi sint in die iudicii cum ceperit perfidos ultio deuastare, quoniam enim bonitas Dei nullum perire uult, mortem dignissimam dedit, ut intelligentibus Dei gratiam circa se adderet dignitatem et gloriam. Ingrati hi sunt qui, Deo uocante, dissentiunt, Dei gratiam abnuentes ut in proposito erroris et malignitatis permaneant. Non puto  sane quod otiosa sit apud Paulum uarietas ipsa uerborum, quod aliquando infirmos, aliquando impios, aliquando peccatores nominat, pro quibus Christum mortuum dicit, et quamuis imperitum se fateatur in sermone, non tamen arbitror quod in his ille imperitia, sed potius profundam scientiam uariauerit. Per hec namque tria omne peccati colligitur genus: aut enim ignorans Deum quis et nolens seruare mandatum, uincitur fragilitate carnis, et illecebris presentis uite decipitur, et infirmus appellatur; aut sciens uolensque contemnit mandatum et odit disciplinam Dei, ac proiicit sermones eius post se, et peccator nominatur; atque ita Paulus qui se imperitum, ut diximus, in sermone profitetur, in tribus his diuersitatibus uniuersa pro quibus Christus predicatur  mortuus esse complexus est. Quod si interdum etiam hi qui sub lege sunt, et Deum colere uidentur, impii in Scripturis diuinis nominantur, idcirco fit quia relinquentes Deum patrum suorum, deos gentiunt colunt: quod uero Paulus se cum peccatoribus numerat, qui aliis dicit: Nos natura Iudei et non ex gentibus peccatores, humilitatis eius est uirtus; imitatur enim illum qui, cum peccatum non fecisset, peccatum pro nobis factus est, et cum Deus esset inter homines conuersatus est. Commendat ergo suam caritatem Deus in nobis: hic commendat et confirmat, et amabilem facit pro beneficiis prestitis. Quod enim Christus, cum adhuc peccatores essemus pro nobis mortuus est, spem nobis dat quod multo magis nos a peccato purgatos et iustificatos, ab ira  que imminet peccatoribus saluauit per ipsum, et qui alienos et inimicos ita dilexit, ut pro nobis ad mortem unicum suum daret, multo magis suos effectos et reconciliatos sibi eterna salute donabit. Multo ergo, inquit, magis iustificati nunc in sanguine ipsius saluati erimus ab ira per ipsum. In superioribus quidem dixerat: Iustificati igitur ex fide pacem habeamus ad Deum; et nunc dicit: Multo magis nunc iustificati in sanguine ipsius salui erimus ab ira per ipsum. Ex quo ostendit quod neque fides nostra, sine Christi sanguine, neque sanguis Christi nos sine fide nostra iustificat; ex utroque tamen multo magis sanguis Christi nos quam fides nostra iustificat, et ideo mihi uidetur cum in superioribus simpliciter dixerit, iustificati ex fide, hic addidisse, multo magis ergo  nunc iustificati in sanguine eius, ut doceret quia ab ira uentura, etiamsi fides nostra nos saluet, etiamsi opera iustitie, super hec tamen omnia multo magis sanguis Christi saluos nos faciat ab ira uentura. Si enim cum essemus reconciliati, sumus Deo per mortem Filii eius, multo magis reconciliati salui erimus in uita ipsius. Manifestum est quia si ut reconciliaret nos sibi Deus, filium suum morti tradidit: quanto magis reconciliatos saluos faciet in uita ipsius. Si enim mors Saluatoris profuit nobis, quanto magis uita ipsius cum resurgit a mortuis, quia sicut mors eius a diabolo nos eruit, ita et uita eius de die iudicii nos liberabit: ergo Christus pro impiis mortuus est, et Christus Deus est; quomodo non regnabit inuentus  in uita Dei iustus, quando ne periret, morte Dei quesitus impius. In uita enim Dei salui erimus, quia in uita nostra perieramus. Sed cum audimus et uitam Dei, et mortem Dei discernamus quid unde sit, uitam quippe attulit nobis, mortem uero accepit a nobis, nec tamen pro suo merito, sed pro nostro, fuimus, inquit, et nos natura filii ire sicut et ceteri. In hac ira cum essent homines per originale peccatum tanto grauius et perniciosius, quanto maiora uel plura insuper addiderunt: Necessarius erat mediator, hoc est reconciliator, qui hanc iram sacrificii singularis, cuius erant umbre omnia sacrificia legis et prophetarum, oblatione placaret. Cum autem Deus irasci dicitur, non eius significatur perturbatio, qualis est in animo irascentis hominis, sed ex humanis  motibus translato uocabulo, uindicta eius, que non nisi iusta est, ire nomen accepit. Quod ergo per mediatorem reconciliamur Deo et accipimus Spiritum, ut ex inimicis efficiamur filii Dei, quotquot enim spiritu Dei aguntur, hi filii sunt Dei, hec est gratia Dei per Iesum Christum Dominum nostrum. Si enim, inquit, cum inimici essemus, reconciliati sumus Deo per mortem filii eius, multo magis reconciliati, salui erimus in uita ipsius. Et reliqua. Euidenter ostenditur non esse aliquam substantiam que, secundum definitionem Marcionis et ualentini, naturaliter sit inimica Deo. Alioquin si quod inimicum est, nature esset et non uoluntatis, qui inimici sunt Deo reconciliationem utique non haberent, ubi autem ex inimico quis amicus efficitur, certum est quod dum ea  opera agit, que non amat Deus, inimicus est Dei, et eius quisque tam grauis et tam odibilis efficitur inimicus, quam multiplicauerit opera inimicitiis digna. Sunt ergo mensure et gradus quidam in his peccatorum qualitate et quantitate distincti, qui inimici sunt Deo, unde et ille qui supra omnes peccauit a Paulo ultimus inimicus destruendus esse memoratur. uersa autem uice et ordine, etiam eos qui reconciliati sunt per mortem Filii eius, in amicis haberi certum est, et esse aliquem ita amicum, sicut Moyses amicus Dei appellatus est; esse quoque alios, quibus dicit Saluator: Iam non dico uos seruos, sed amicos. Credo autem esse adhuc magis familiares aliquos in celestibus amicos apud Deum, uel illos qui semper uident faciem Dei, uel eos qui semper  astant in conspectu Altissimi, ut supra diximus esse quemdam nouissimum inimicum, ita ut et ibi pro uirtutum meritis habeantur aliqui summi, aliqui posteriores amici; cum hec autem ita sint nescio, si is qui adhuc permanet in his operibus que odit Deus, et pro quibus inimicitie sunt inter Deum et homines reconciliatus esse Deo per sanguinem Christi merito dicatur. Quomodo enim reconcilatus est, qui est inimicus? Paulus ergo merito et de se, et sibi similibus dicit: Qui cum inimici essemus, reconciliati sumus per sanguinem Filii eius. Grandis pudor est, ubi talis reconciliatio facta est, ubi inimicitias inter Deum et homines, non sermo peccatoris, sed sanguis intercessoris absoluit, iterum non conuerti ad inimicitias,  et agere ea que odit ille, quem nobis non nisi effusio sanguinis sacri reconciliauerat.

Non solum autem hoc, sed et gloriamur in Deo per Dominum nostrum Iesum Christum, per quem nunc reconciliationem accepimus. Non tantum pro accepta salute et securitate Deo gratias agendas docet, sed et gloriandum per Iesum Christum in Deo qui dignatus est ex impiis et inimicis dici nos suos amicos, ut omnia beneficia per Christum consecutos nos gaudeamus, et ut quia per ipsum cognouimus Dominum gloriantes in eo reddamus ei honorificentiam parem Deo Patri ipso sibi idoneo teste predicante, ut honorificent, inquit, Filium, sicut honorificant Patrem: qui cum Patre et Spiritu sancto uiuit et regnat Deus, per omnia secula seculorum. Amen.



HOMILIA CXXuIII. ITEM FERIA Iu. Lectio sancti Euangelii secundum Marcum.


In illo tempore dixit Ioannes ad Iesum: uidimus quemdam in nomine tuo eiicientem demonia, qui non sequitur nos, et prohibuimus eum, etc.

Ioannes precipua deuotione Dominum amans, ideoque redamari dignus, excludendum beneficio putauit eum qui non utatur officio. Sed Dominus docet neminem a bono quod ex parte habet arcendum, sed ad hoc potius quod nondum habet esse prouocandum. Nam sequitur:

iehsu autem ait: Nolite prohibere eum, nemo est enim qui faciat uirtutem in nomine meo, et possit cito male loqui de me. Qui enim non est aduersum uos, pro  uobis est. Hac doctus sententia dicit Apostolus: Sed siue occasione, siue ueritate Christus annuntietur, et in hoc gaudeo, sed et gaudebo. Sed licet ille gaudeat, etiam de his qui Christum annuntiant non sincere, et tales aliquando in nomine Christi signa facientes, ab aliorum salute sentiantur non esse prohibendi, non tamen ipsis per talia signa secura sua conscientia redditur quin potius in illa die, cum dixerunt, Domine, Domine, in nomine tuo prophetauimus, et in tuo nomine demonia eiecimus, et in tuo nomine uirtutes multas fecimus, responsum accipient, quia nunquam noui uos, discedite a me, qui operamini iniquitatem. Itaque in hereticis et malis catholicis non sacramenta communia in quibus nobiscum sunt et aduersum nos non sunt, sed diuisionem paci ueritatique  contrariam qua aduersum nos sunt et Dominum non sequuntur, nobiccum detestari et prohibere debemus.

Quisquis enim potum dederit uobis calicem aque in nomine meo, quia Christi estis: amen, dico uobis, non perdet mercedem suam. Legimus in propheta Dauid ad excusandas excusationes in peccatis, quia multi peccatorum suorum quasi iustas pretendunt occasiones, ut quod uoluntate delinquunt, uideantur necessitate peccare: Dominus autem scrutator cordis et renum, et qui futuras cogitationes in singulis contuetur, dixerat: Quisquis unum paruulum receperit in nomine meo, me recipit. Poterat aliquis causari et dicere, Paupertate prohibeor, tenuitas me retinet, ut  hospitalis esse non possim, et hanc excusationem leuissimo precepto diluit, ut calicem aque et hoc frigide iuxta Mattheum toto animo porrigamus: frigide, inquit, aque, non calide, ne et in calida paupertatis et penurie lignorum occasio quereretur. Tale quid et Apostolus ad Galatas precipit, Communicet is qui catechizatur uerbo, ei qui se catechizat in omnibus bonis. Et discipulos ad magistrorum refrigeria cohortatur: et quia poterat qualibet tendere [Forte, pretendere] paupertatem et preceptum eludere, priusquam illud proponat imminentem soluit questionem, dicens: Nolite errare, Deus non irridetur. Que enim seminauerit homo, hec et metet.

Et quisquis scandalizauerit unum ex his pusillis credentibus in me, bonum est ei magis, si circumdaretur  mola asinaria collo eius, et in mare mitteretur. Quanquam hec generalis possit esse sententia aduersum omnes qui aliquem scandalizant, tamen iuxta consequentiam sermonis, etiam contra Apostolos dictum intelligi potest, qui inter se disputantes, quis esset illorum maior, uidebantur inuicem de dignitate contendere, et si in hoc uitio permansissent, poterant eos, quos ad fidem uocabant, per suum scandalum perdere, dum Apostolos uident inter se de honore pugnare. Quod autem dixit: Bonum est ei magis si circumdaretur mola asinaria collo eius, secundum ritum prouincie loquitur, quod maiorum criminum ista apud ueteres Iudeos pena fuerit, ut in profundum ligato saxo dimergerentur. Et reuera melius est innoxium, pena, quamuis atrocissima,  temporali tamen, uitam finire corpoream, quam ledendo fratrem mortem anime mereri perpetuam. Recte autem, qui scandalizari potest pusillus appellatur. Qui enim magnus est quodcunque uiderit, quodcumque passus fuerit non declinat a fide; qui autem pusillus est animo et paruus occasiones querit quomodo scandalizetur. Propterea denique oportet nos maxime his consulere qui parui sunt in fide, ne occasione nostri offendantur et recedant a fide, ac decidant a salute. Notandum sane, quod in nostro bono opere aliquando cauendum est scandalum proximi, aliquando uero pro nichilo contemnendum. In quantum enim sine peccato possumus, uitare proximorum scandalum debemus. Si autem de ueritate scandalum ponitur, utilius permittitur scandalum nasci,  quam ueritas relinquatur. Item per molam asinariam secularis uite circuitus ac labor exprimitur, et per profundum maris extrema damnatio designatur: qui autem ad sanctitatis speciem deductus, uel uerbo ceteros destruit uel exemplo, melius profecto erat, ut hunc ad mortem sub exteriori habitu terrena acta constringerent, quam sacra officia in culpa ceteris inuitabilem demonstrarent, quia nimirum si solus caderet, utcunque hunc tolerabilior inferni pena cruciaret.

Et si scandalizauerit te manus tua, abscinde illam, bonum quippe est tibi debilem introire in uitam, quam duas manus habentem ire in gehennam inexstinguibitem. Quia supra docuerat ne scandalizemus eos, qui  credunt in eum, nunc consequenter admonet, quantum cauere debeamus eos qui scandalizare nos, id est, uerbo uel exemplo suo ad ruinam peccati propellere certant. Manum quippe nostram appellat, necessarium amicum. Cuius opere atque auxilio quotidiano opus habemus. Sed talis si nos ledere in causa anime uoluerit, excludendus est a nostra societate, ne si cum perdito in hac uita partem habere uolumus, simul in futuro cum ipso pereamus; quod autem subiungitur:

Ubi uermis eorum non moritur, et ignis non exstinguitur, in uerme putredinem gehenne, sicut in igne ardorem designat, siue uermem dicit: seram scelerum penitudinem, que nunquam in tormentis conscientiam afflictorum mordere cessabit. Ut ignis sit  pena extrinsecus seruiens, et uermis dolor interius accusans.

Et si pes tuus te scandalizat, amputa illum: bonum est tibi claudum introire in uitam eternam, quam duos pedes habentem mitti in gehennam ignis inexstinguibilis. In pede sicut et in manu, charos inemendabiles docet alienandos a nobis, ne per immunditiam eorum, quos castigare nequimus, et ipsi polluti percamus. Sed manus propter opus necessarium nobis: pes, sunt dicti tales propter ministerium discursisque nostris usibus accommodos.

Quod si oculus tuus scandalizat te, erue eum; bonum est tibi luscum introire in regnum Dei, quam duos oculos habentem mitti in gehennam ignis. In oculo quoque propter scandalum eruendo, iidem nostri carnaliter  amici, spiritaliter uero aduersarii designantur. Sed cum nos eorum consultis ac prouisione opus habemus, illi uero consilio nos prauo decipere atque in iter erroris deflectere querunt; scandalum quippe sermo Grecus, quod nos offendiculum et ruinam et impactionem pedis dicere possumus, quod quantum possumus, deuitare debemus quatenus penam gehenne euadentes ad uitam possimus peruenire sempiternam, prestante Domino nostro Iesu Christo, qui cum Patre et Spiritu sancto uiuit et regnat Deus per omnia secula seculorum. Amen.



HOMILIA CXXIX. FERIA uI. Lectio sancti Euangelii secundum Mattheum.

 In illo tempore dixit iehsu turbis Iudeorum et principibus sacerdotum: ue uobis, Scribe et Pharisei hypocrite, quia clauditis regnum celorum ante homines. uos quippe non intratis, nec intreuntes sinitis intrare, etc.

Habent Scribe et Pharisei legis Prophetarumque notitiam, sciunt esse Christum filium Dei, non ignorant natum esse de uirgine, sed dum aduentum eius corporeum a Prophetis predicatum, doctrine simulatione abscondunt, et predam de subiecta sibi plebe appetunt, nec ipsi intreunt in regna celorum, nec eos qui poterant intrare permittunt. Hoc est quod in Osee propheta Dominus arguit dicens: Absconderunt sacerdotes uiam, interfecerunt sicimam. Et  rursus sacerdotes non dixerunt, ubi est Dominus, uel certe omnis magister qui uerbo edificat, et scandalizat malis operibus discipulos suos, claudit ante eos regnum celorum.

ue uobis, scribe et Pharisei hypocrite, quia circuitis mare et aridam ut faciatis unum proselytum; et cum fuerit factus, facitis eum filium gehenne duplo quam uos. Non eo studio seruamus quesita quo querimus. Scribe et Pharisei totum lustrantes orbem propter negotiationes et diuersa lucra, tam a discipulis captanda, quam per imagines sanctitatis, id studii habebant de gentibus facere proselytum, id est, aduenam, et incircumcisum miscere populo Dei. Sed qui ante dum esset ethnicus, simpliciter errabat et erat semel filius gehenne, uidens magistrorum  uitia et intelligens destruere eos operibus, quod uerbis docebant, reuertitur ad uomitum suum, et gentilis factus, quasi preuaricator, maiore pena dignus erit, filius autem uocatur gehanne, quomodo filius perditionis, et filius huius seculi. uocatur filius gehenne, ad illam preparatus, non ex illa generatus; unusquisque enim cuius opera agit, eius filius appellatur.

ue uobis, duces ceci, quia dicitis: Quicunque iurauerit per templum, nichil est; qui autem iurauerit in auro templi, debet. Stulti et ceci, quid enim maius est? aurum an templum quod sanctificat aurum? et quicunque iurauerit in altari nichil est, quicunque autem iurauerit in dono quod est super illud, debet.

Ceci: quid enim maius est, donum an altare quod  sanctificat donum? Qui ergo iurat in altari, iurat in eo et in omnibus que sunt super illud. Et qui iurauerit in templo, iurat in illo et in eo qui habitat in ipso. Et qui iurat in celo, iurat in throno Dei et in eo qui sedet super eum. Supra, ut uisum nobis est, exposuimus quid significaret traditio Phariseorum dicentium, donum quodcunque est ex me tibi proderit, nunc duplex et ad unam auaritie occasionem trahens Phariseorum traditio condemnatur, ut arguantur cuncta pro lucro facere et non pro timore Dei. Sicut enim in philacteriis et fimbriis dilatatis opinione sanctitatis captabant gloriam, et per occasionem glorie querebant lucra, sic alia traditionis inuenta stropha impietatis arguit preceptores. Si  quis in contentione seu in aliquo iurgio uel in causa ambigua iurasset in templo, et postea conuictus esset mendacii, non tenebatur criminis reus. Si autem iurasset in auro et pecunia que in templo sacerdotibus offerebantur, statim in quo iurauerat cogebatur exsoluere. Rursum si quis iurasset in altari, periurii reum nemo tenebat; si autem periurasset in dono uel in oblationibus, hoc est, in hostia, in uictimis, in simila, et ceteris, que offeruntur Deo super altare, hec studiosissime repetebant. Arguit ergo eos Dominus et stultitie et fraudulentie, quod multo maius sit templum, quam aurum quod sanctificatur a templo, et altare, quam hostie que sanctificantur ab altari, totum autem faciebant non ob Dei timorem, sed ob diuitiarum cupiditatem. Spiritaliter autem quod  Dominus dixit, quid enim maius est aurum an templum quod sanctificat aurum; et iterum: quid enim maius est donum an altare quod sanctificat donum: ita intelligendum est, templum et altare ipsum Christum, aurum et donum laudes et sacrificia precum, que in eo per eum offerimus: non enim ille per hec sed ista per illum sanctificantur.

ue autem uobis, scribe et Pharisei hypocrite, qui decimatis mentham, et anethum, et cyminum, et reliquistis que grauiora sunt legis, iudicium et misericordiam, et fidem: hec oportuit facere et illa non omittere. Multa in lege precepta sunt, que typos proferunt futurorum: alia uero que aperta sunt, et illuminant oculos iuxta Psalmistam dicentem, mandatum Domini lucidum illuminans oculos, que statim  opera desiderant, uerbi gratia: non adulterabis, non furtum facies, non falsum testimonium dices, et cetera, Pharisei autem quia preceperat Dominus, interim ut intellectus mysticos dimittamus, propter alimoniam sacerdotum et Leuitarum, quorum pars erat Dominus, omnium rerum offerri in templo decimas, hoc unum habebant studii, ut que iussa fuerant comportarentur, cetera que erant maiora utrum quis faceret an non parui pendebant. Et ex hoc itaque capitulo arguit eos auaritie, quod studiose etiam uilium olerum decimas exigant, et iudicium in disceptatione negotiorum, misericordiamque in pauperes pupillos et uiduas, et fidem in Deum, que magna sunt, pretermittant: Hec, inquit, oportuit facere, id est, iudicium, misericordiam, et fidem, ut et nos  ueraciter de nostra miseria iudicantes, et Dei caritatem quam donauit ipse diligentes, pie recteque uiuamus. Iustum eius iudicium confitentes quo miseri effecti sumus, de quo dicit Apostolus: Iudicium quidem ex uno in condemnationem; et magne caritati eius gratias agentes, de qua ipse idem dicit, gratie predicator, commendat autem suam caritatem Deus in nobis quoniam cum adhuc peccatores essemus Christus pro nobis mortuus est. Oportuit et illa non omittere, id est, eleemosynas fructuum terrenorum, quia per rectam fidem et sacrarum uirtutum operationem simul cum elemosynarum largitate debet quisque studere ut ad uitam perueniat eternam, largiente ipso mediatore Dei et hominum, Domino nostro Iesu Christo, qui cum Patre et Spiritu  sancto uiuit et regnat Deus per omnia secula seculorum. Amen.



HOMILIA CXXX. HEBDOMADA X POST PENTECOSTEN. Lectio Epistole ad Corinthios.

Fratres, non simus concupiscentes malorum, sicut et illi concupierunt, etc.

Ecce quam peritus medicus apostolus Paulus celestis medici Christi ueri ueraxque discipulus, qui ad remouendam diuturnam infirmitatem nostram, et ad instaurandam in nobis corporis et anime sanitatem nobis a Domino destinatus, ostendit salubria que tenenda sunt, ubique in predicatione sua demonstrauit que noxia, que cauenda sunt, unde in  presenti lectione quam audistis, sub figura infidelis Isrelitici populi nos admonet dicens: Fratres, non simus concupiscentes malorum, sicut et illi concupierunt. Nam illi propter malam cupiditatem in deserto prostrati sunt, ita ut nullus ex illa innumerabili plebe qui de Aegypto exierant nisi duo terram repromissionis intrarent, quod nobis in eorum figura cauendum est; Aegyptus enim hunc mundum significat, unde nos sumus per abrenuntiationem diaboli et omnium operum eius egressi, et omnibus concupiscentiis carnis abnegantes, Deo nos seruituros promisimus, ut terram repromissionis, quod est regnum celeste, siue terram uiuentium, mereamur in hereditatem percipere; si autem in deserto, hoc est in uasta mundi solitudine post sponsionem quam Domino  fecimus iterum ad concupiscentiam mundi labimur, timendum est nobis, ne claudatur subita mortis interruptione, porta regni celestis, que nobis aperta est, quo usque in iusto permanemus opere, et uoluntate fugienda est, fratres karissimi, rerum temporalium insana cupiditas, que mortiferis hominem laqueis irretitum in hoc seculo ut exerceat distentat, et cruciat, in futuro autem inextinguibilibus mancipat flammis.

Neque idololatre efficiamini, sicut quidam ex ipsis, quemadmodum scriptum est, sedit populus manducare et bibere, et surrexerunt ludere. Scimus enim quia idolum nichil est nisi uana superstitio et offensio Dei, et qui idola colit diabolum colit, et Deum fortiter offendit, unde similis illi dicitur, qui confidit in  eo, nisi quod idolum pertransiit uno momento, pena autem que idolum colentibus preparatur nunquam preteribit, sed eterna est.

Neque fornicemur sicut quidam ex ipsis fornicati sunt, et ceciderunt una die uiginti tria millia. Fornicatio autem, similiter ad idolorum pertinet culturam, cum creatura pro creatore colitur, et anima in diis uanis fornicatur, uerum sponsum suum Christum contemnens; similiter et qui corpus suum quod in templum sibi optauerat Deus, per donum Spiritus, quod in baptismo mersis tradidit, per immunditiam fornicationis templum efficit diaboli, disperdet illum Deus nisi cito per penitentiam et confessionem atque per bonum continentie conuertat se ad Dominum Deum suum, emundans ei templum  suum ieiuniis, uigiliis, orationibus, ceterisque pietatis operibus, eleemosynarumque largitate, dignum iterum Domino in corde suo habitaculum preparet, sanctum, et bonorum operum floribus adornatum.

Neque tentemus Christum sicut quidam eorum tentauerunt et a serpentibus perierunt. Tentat enim Dominum suum qui ultra suam ipsius custodiam incerto se periculo tradit. Similiter qui scienter [facit] que Dominus prohibuit ne faceret, eaque facientibus mortem minatur, non istam communem sed eternam, nisi scito reuersi et emendati per penitentiam fuerint.

Neque murmuraueritis, sicut quidam eorum murmurauerunt et perierunt ab exterminatore. Unde cauendum  ualde est, cum uel in infirmitates corporis uel in alias huiusmundi angustias pro peccatis nostris inciderimus, ne contra Dominum murmuremus, quia uel propter mala merita nostra ad correptionem nostram hec patimur, uel ad probationem, ut iustiores etiam coram Domino simus effecti si tanta ac talia patienter in nomine Domini cum gratiarum actione portemus.

Hec omnia in figura contingebant illis: scripta sunt autem ad correptionem nostram. Omnia que incredulis Iudeis contigerunt, secundum merita sua receperunt, sed tamen ideo scripta sunt, ne nos existimemus impune nos posse peccare.

Itaque qui se existimat stare in perfectione bonorum operum, uideat ne per inanem gloriam cadat. Tentatio  uos non apprehendat, nisi quantum humana potest sustinere et superare fragilitas; fidelis autem Deus est, qui non patietur uos tentari super id quod potestis. Qui se semper pollicitus est sui nominis causa tribulatis affuturum. Ut in Psalmo: multe tribulationes iustorum, et de his omnibus liberauit eos Dominus.

Sed faciet cum tentatione etiam prouentum, ut possitis sustinere. Ipse tentationes a nobis diaboli insuperabiles aufert, sicut in oratione quam ipse composuit nos docuit orare dicens, et ne nos inducas in tentationem, ne amplius nos patiatur tentare diabolum quam nostra possit fragilitas sustinere, sed liberet nos ab omni malo, iehsu Christus Dominus noster, qui cum Patre et Spiritu sancto uiuit et regnat  Deus per omnia secula seculorum. Amen.



HOMILIA CXXXI. ITEM UT SUPRA. Lectio sancti Euangelii secundum Lucam.

In illo tempore dixit iehsu discipulis suis: Homo quidam erat diues, qui habebat uillicum: et hic diffamatus est apud illum quasi dissipasset bona ipsius. Et uocauit illum, et ait illi: Quid hoc audio de te? redde rationem uillicationis tue, iam enim non poteris uillicare, etc.

In uillico hoc quem Dominus ciebat de uillicatione, et laudauit eum, quod in futurum sibi prospexerit, non omnia debemus ad imitandum sumere: non enim aut Domino nostro facienda est in aliquo fraus, ut  de ipsa fraude eleemosynas faciamus, aut eos a quibus recipi uolumus in tabernacula eterna, tanquam debitores Dei et Domini nostri fas est intelligi, cum iusti et sancti significentur hoc loco, qui eos introducunt in tabernacula eterna, qui eis in necessitatibus suis terrena bona communicauerunt, de quibus etiam dicit, quod si quis alicui eorum calicem aque frigide dederit tantum in nomine discipuli, non perdet mercedem suam, sed etiam e contrario dicuntur iste similitudines, ut intelligamus, si laudari potuit ille a domino, cui fraudem faciebat, quanto amplius placeant Domino Deo, qui secundum eius preceptum ulla opera faciunt. uillici sane uocabulo dicimus eos, qui pecunias habent, non iam dominos sue, sed aliene potius rei dispensatores esse disputandos,  qui si iuxta huius serui exemplum sedulo finiende uillicationis ac rationis reddende tempus preuiderint, facile terrenorum delectatione simul et dilectione nudati, plus sibi de amicis conquirendis in futuro quam diuitiis in presenti colligendis prospicere curabunt.

Ait autem uillicus intra se, Quid faciam quia Dominus meus aufert a me uillicationem, fodere non ualeo: ablata quippe uillicatione fodere non ualemus, quia finita hac uita, in qua tantum licet operari, nequaquam ultra bone conuersationis fructum ligone deuote compunctionis licet inquirere.

Mendicare erubesco, et cetera. Mendicare confusionis est, illo scilicet pessimo genere mendicandi, quo uirgines ille fatue mendicasse referuntur, que  ingruente tempore nuptiarum, oleo uirtutum deficiente, sapientibus dixerunt: Date nobis de oleo uestro quia lampades nostre exstinguuntur. Et de quo Salomon ait, Propter frigus piger arare noluit, mendicabit ergo estate et non dabitur ei.

Conuocatis itaque singulis debitoribus domini sui, dicebat primo: Quantum debes domino meo? at ille dixit: Centum cados olei; dixitque illi: Accipe cautionem tuam et sede cito, scribe quinquaginta. Deinde alii dixit: Tu uero, quantum debes? qui ait: Centum coros tritici; ait illi: Accipe litteras tuas, et scribe octoginta: Cadus Grece amphora est, continens urnas tres. Corus uero modiis triginta completur. Quod autem de centum cadis olei quinquaginta scribi fecit a debitore, et de centum coris tritici  octoginta, ad nichil aliud ualere arbitror nisi ut ea que similiter inter sacerdotes atque Leuitas Iudeos quisque operatur in Christi Ecclesia, abundet iustitia eius super scribarum et Phariseorum, ut cum illi decimas darent, isti diuinas [Forte, diuitias] dent, sicut non de fructibus, sed de ipsis bonis suis fecit Zacheus, aut certe duplicet decimas, aut duas decimas dando superet impendia Iudeorum. Nisi forte quis simpliciter accipiendum putet, quod omnis qui indigentiam cuiuslibet pauperis sanctorum, uel ex dimidia uel certe ex quinta parte, quantum uiginti uel quinquaginta ad centum sunt, alleuiauerit, certa sue misericordie sit mercede donandus.

Et laudauit dominus uillicum iniquitatis, quia prudenter fecisset: quia filii huius seculi prudentiores  filiis lucis in generatione sua sunt. Audiant sapientes huius seculi, ut stultam sapientiam deserere, et sapientem Dei stultitiam queant discere, quanti eorum sapientiam diuina equitas estimauerit: quos non uere prudentes sed in generatione sua prudentes esse commemorat. Iuxta hoc, quod alibi dicitur: ue qui sapientes estis in oculis uestris, et coram uobismetipsis prudentes, nec non amatores eterne uite; filios lucis appellando non aliud eos qui sapientes sunt ut faciant mala, bene autem facere nescierunt quam filios esse tenebrarum: filii autem lucis et filii huius seculi uocantur, quomodo filii regni et filii perditionis. Cuius enim agit quisque opera, eius cognominatur et filius.

 Et ego uobis dico: Facite uobis amicos de mammona iniquitatis, ut, cum defeceritis, recipiant uos in eterna tabernacula. Mammona iniquitatis ob hoc appellat istam pecuniam, quam possidemus ad tempus, quia mammona diuitie interpretantur, nec sunt iste diuitie, nisi iniquis qui in eis constituunt spem atque copiam beatitudinis sue, a iustis uero cum hec possidentur, est quidem ista pecunia; sed non sunt illis diuitie, nisi celestes et spiritales, quibus indigentiam suam spiritaliter supplentes, exclusa egestate miserie, beatitudinis copia ditabuntur. Si autem hi, qui prebent eleemosynam de iniquo mammona faciunt sibi amicos, a quibus in eterna tabernacula recipiantur, quanto magis hi qui spiritales largiuntur epulas, qui dant cibaria conseruis in tempore  suo, certissima debent spe summe retributionis erigi per largitorem omnium bonorum Dominum nostrum Iesum Christum, qui cum Patre et Spiritu sancto uiuit et regnat Deus per omnia secula seculorum. Amen.



HOMILIA CXXXII. FERIA Iu. Lectio Epistole beati Pauli apostoli ad Romanos.

Fratres, nescitis quia cum exhibuistis uos seruos ad obediendum, serui estis eius cui obedistis, siue peccati in mortem, siue obeditionis ad iustitiam.

Ne aliquid profitentes, aliud faciamus, et cum serui Dei dicimur, gestis serui diaboli inueniamur, premonet et denuntiat eius nos seruos esse cuius uoluntatem explemus operibus: et non parum obesse  Deum confiteri Dominum, et actibus diabolo famulari. Nam hoc olim Deus denotat et accusat, dicens, Plebs hec labiis me honorat, cor autem eorum longe est a me; et Dominus ait in Euangelio: Nemo potest duobus dominis seruire; et in lege dictum est, Deus non irridetur. Hoc est ergo quod in hoc loco Apostolus docet, quia unusquisque in manu sua habet et in arbitrii potestate, ut aut peccati seruus sit, aut iustitie, ad quamcunque enim partem declinauerit obediens, et cuicunque parere uoluerit, hec sibi eum uindicat seruum, in quo, ut dixi, absque ulla cunctatione in nobis esse ostendit arbitrii libertatem, in nobis namque est exhibere obedientiam nostram, uel iustitiam uel peccatum. Nemo autem potest duobus simul dominis seruire, peccato et iustitie, aut enim  unum odio habebit, peccatum scilicet, et alium amabit, id est, iustitiam. Aut unum patietur, peccatum duntaxat, et alium contemnet, id est, iustitiam. Simile ergo est, et quod dixit Apostolus, serui estis eius, cui obedistis, siue peccati, siue iustitie. Sed et omnis qui peccatum facit, seruus est peccati, ad hoc respicit quamuis non adiecerit, et omnis qui fecerit iustitiam, seruus est iustitie. Quod fortassis putet aliis idcirco subrelictum, ut quasi ex consequentibus debeat intelligi, mihi tamen uidetur consulto non additum, neque enim conueniebat dici, quia omnis qui facit iustitiam seruus est iustitie, ut omnis qui facit peccatum seruus est peccati: nam et ipse diabolus sine dubio peccati seruus est, quippe  qui discessit a seruitute iustitie et in conspectu Domini omnipotentis rebellauit, propter quod et apostata appellatus est. Constat ergo ex his sermonibus Pauli, quibus dicit, quia cui uos exhibetis seruos ad obediendum serui estis, cui obedistis, siue peccati siue iustitie, quia sponte nostra ipsi exhibemus nullo cogente uel peccato seruire uel iustitie per obedientiam nostram, et ideo horum semper meminisse debemus, ne inanes querelas in peccati excusatione proferamus, dicentes quia diabolus fecit ut peccator essem, aut nature necessitas, aut fatalis conditio, aut cursus astrorum; sed audi apertam Pauli sententiam, qua dicit, cui exhibetis uos seruos ad obediendum, serui estis eius cui obedistis, siue peccati siue iustitie.

 Gratias autem Deo, quod fuistis serui peccati, obedistis autem ex corde in eam formam doctrine in qua traditi estis. Credentes autem in Christum serui facti sumus iustitie, eius enim serui dicimur cui obedimus, et quia iustum est obedire Christo, et ipse enim iustitia est, et que precepit iusta sunt, idcirco dicit seruos nos factos iustitie, ex corde non ex lege, ut professio nostra animi iudicio promatur, per naturam enim inducti sumus ad fidem non per legem, in qua forma doctrine, Dei imperio facti sumus, qui finxit naturam, in natura enim habemus ut cognoscamus a quo et per quem et in quo sumus creati. Forma ergo doctrine est in quam tradidit nos creator naturaliter, hoc est, quod supra dixit, ipsi sibi lex sunt, dum uident nature sue esse quod  credunt, ut quod Iudeis lex et prophete predicarunt de Christo, hoc gentiles ex corde confidant. Hinc refert gratias Domino, quia cum essemus serui peccati obediuimus ex corde credentes in Christum ut seruiremus Deo, non per legem Moysi sed per legem nature. Quod enim dicit gratias Deo, quia fuistis serui peccati, ostendit omnes homines primo seruire peccato, sic enim scriptum est, quia non iustus super terram qui faciat bonum et non peccauerit. Primo enim necesse est in omni homine illud compleri quod scriptum est, Sed ubi uenit mandatum, peccatum reuixit; hoc uero quod sequitur ad paucos dicitur, ad eos qui iam emendantur, quod dicitur: Gratias autem Deo, quia fuistis serui peccati, obedistis autem ex corde in eam formam doctrine in qua traditi estis.  Serui ergo fuimus omnes peccati, sed ubi tradita est nobis forma doctrine et huic non utcunque, neque solis uerbis, sed ex corde, ex animo, ex tota deuotione eligimus obedire, liberamur a seruitute peccati et efficimur serui iustitie. Quod autem dixit, formam doctrine, in qua traditi estis, requirendum puto, quomodo unusquisque tradatur. Inuenimus namque, quia eos qui non probantur Deum habere in notitiam, tradat Deus secundum desideria cordis eorum, in immunditiam, ut contumeliis afficiant corpora sua in semetipsis, et alios qui commutauerunt gloriam incorruptibilis Dei tradat in passiones ignominie, de quibus in locis suis prout potuimus diximus, et hic ergo qui semetipsos exhibent seruos  iustitie per obedientiam, Deus tradat ut instituantur et imbuantur, secundum formam iustitie, mouet me etiam hoc, quod non dixit obedistis ex corde doctrine, in quam traditi estis, sed formam doctrine posuit: nec puto quod unum esse senserit Apostolus doctrinam et formam doctrine. Sed mihi uidetur quod formam doctrine minus esse scierit, quam ipsam doctrinam, et nunc quidem in presenti uita dum in corpore sumus, et aggrauat terrenum hoc habitaculum sensum multa cogitantem, formam doctrine habemus, non ipsam doctrinam, sicut idem Apostolus in aliis dicit: Nunc autem uidemus per speculum in enigmate, ipsa autem doctrina sit, de qua dicit, tunc autem uidebimus facie ad faciem. Unde et in presenti uita puto, quod formam atque umbram  uirtutum tenere possimus: ipsas uero uirtutes tunc cum uenerint illa que perfecta sunt, et ideo iustus nunc magis ut mihi uidetur in umbra uirtutum quam in ipsis uirtutibus uiuit.

Liberati autem a peccato, serui facti estis iustitie. Expositio est in his eorum que superius diximus. Si enim ultra non seruietis peccato, certum est quod liberati ab eo serui facti estis iustitie, sed requiritur, quis est qui liberat a peccato: sine dubio ueritatis agnitio. Sic enim dicebat iehsu ad Iudeos qui crediderunt ei, Si credideritis uerbo meo, agnoscetis ueritatem, et ueritas liberabit uos. ueritas est ergo que liberat a peccato, et ueritatis agnitio; certum est autem quia omnis qui liberatus fuerit a peccato iustitie seruiat. Quod autem dicimus iustitie seruiat, quoniam  iustitia una est ex uirtutum choro, simile est, ut si diceremus: quia si quis liberatus est a peccato seruiet ueritati et seruiet sapientie et seruiet pudicitie et seruiet pietati. Que omnia cum ceteris speciebus uirtutum, oportet seruum Dei, ut in eis bene operando usque in finem perseuerans ad uitam perueniat sempiternam, prestante Domino nostro Iesu Christo, qui cum Patre et Spiritu sancto uiuit et regnat Deus per omnia secula seculorum. Amen.



HOMILIA CXXXIII. ITEM FERIA Iu. Lectio sancti Euangelii secundum Lucam.

In illo tempore dixit iehsu discipulis suis: Qui fidelis est in minimo, et in maiore fidelis est; et qui in  modico iniquus est, et in maiore iniquus est.

Sunt qui uiscera pietatis et opera misericordie, que proximis debentur ignorantes, merito se castitatis, uigiliarum, longe orationis, plene fidei, ieiuniorum, ceterarumque uirtutum, que Dei dilectio gignere solet, ueraciter fideles existimant, sed ipso iudice attestante, qui fidelis est in minimo, id est, in pecunia cum paupere participanda, in maiore fidelis est, illo uidelicet actu, quo specialiter adherere Creatori, et unus cum eo spiritus effici desiderat. At qui temporalia que possidet recte dispensare dissimulat, eternorum sibi gloriam de qua tumet euacuat. Qui enim non diligit fratrem suum quem uidet, Deum quem non uidet quomodo potest diligere, et  sicut idem dicit, qui habuerit substantiam mundi, et uiderit fratrem suum necesse habere et clauserit uiscera sua ab eo, quomodo caritas Dei manet in eo?

Si ergo in iniquo mammona fideles non fuistis, quod uestrum est, quis credit uobis. De iniquo mammona, quod diuitias malorum significet, supra explanatum est, quarum mentionem Saluator faciens alibi dicit, quia fallacia diuitiarum suffocat uerbum. ueras autem diuitias uel ipsa eterne uite gaudia de quibus scriptum est, que diuitie hereditatis eius in sanctis, uel uirtutum spiritalium quibus ad uitam peruenitur copiam significat, de quibus dicit Isaias: diuitie salutis sapientia et scientia, timor Domini ipse est thesaurus eius.

Et si in alieno fideles non fuistis, quod uestrum est,  quis dabit uobis? Aliene sunt a nobis huius seculi facultates, id est, extra naturam site: nichil enim intulimus in hunc mundum, haud dubium quia nec auferre quid possimus. Nostra autem possessio regnum celorum, nostra uita est, nostre opes sunt spiritalium operum fructus, de quibus Salomon ait, redemptio anime uiri proprie diuitie eius. Arguit ergo Phariseos fraudis et auaritie, qui quoniam in facultatibus suis fideles non fuerunt, communia conditoris bona priuatim habere malentes, nec Christum accipere meruerunt quem publicanus ille cuius paulo ante memini Zacheus ut acquirere posset dimidiam partem bonorum suorum obtulit.

Nemo seruus potest duobus dominis seruire. Quia non ualet simul transitoria et eterna diligere:  si enim eternitatem diligimus, cuncta temporalia in usu non in affectu possidemus.

Aut enim unum odio habebit, et alterum diliget; aut uni adherebit, et alterum contemnet. Hec uerba diligenter consideranda sunt, nam qui sint duo domini consequenter exponit dicens:

Non potestis Deo seruire et mammone. Audiat hoc auarus, audiat qui censetur uocabulo Christiano, non posse simul mammone, hoc est, diuitiis, Christoque se seruire. Et tamen non dixit, qui habet diuitias, sed qui seruit diuitiis; qui enim diuitiarum seruus est, diuitias custodit, ut seruus; qui autem seruitutis excussit iugum, distribuit eas, ut dominus: sed qui seruit mammone, illi utique seruit, qui rebus istis terrenis merito sue peruersitatis prepositus  princeps huius seculi a Domino dicitur. Ergo aut unum odiet, et alterum diliget, ut fieri debet, odiet scilicet diabolum, diliget Deum; aut uni adherebit, et alterum contemnet. Adherebit scilicet diabolo, cum quasi eius premia temporalia sectatur, contemnet autem Deum, non dixit odiet, sed sicut solent minas postponere cupiditatibus suis, qui de bonitate eius ad impunitatem sibi blandiuntur, quibus per Salomonem dicitur: Fili, ne adiicias peccatum super peccatum, et dicas: Miseratio Dei magna est.

Audiebant autem omnia hec Pharisei, qui erant auari, et deridebant illum. Monebat quidem Scribas et Phariseos non superbe sapere, non de sua iustitia  presumere, sed et peccatores publicanosque recipere penitentes, et sua que forte inciderent eleemosynis peccata redimere. Sed illi preceptorem misericordie, humilitatis et parcimonie, duas maxime deridebant ob causas, quia scilicet uel minus utilia, neque unquam facienda quasi noxius imperaret, uel certe utilia a se iam facta superfluus ingereret.

Et ait illis: uos estis, qui iustificatis uos coram hominibus: Deus autem nouit corda uestra, quia quod hominibus altum est, abominatio est apud Deum. Iustificant se coram hominibus, qui peccatores quidem quasi infirmos desperatosque contemnunt, se autem ipsos quasi perfectos in omnibus cuncteque fragilitatis expertes eleemosynarum remedio opus habere  non credunt. Sed hec noxii tumoris altitudo, quam sit iuste damnanda, uidet ille, qui illuminabit abscondita tenebrarum et manifestabit consilia cordium, iehsu Christus Dominus noster qui cum Patre et Spiritu sancto uiuit et regnat Deus per omnia secula seculorum. Amen.



HOMILIA CXXXIu. FERIA uI. Lectio sancti Euangelii secundum Lucam.

In illo tempore, rogauit Iesum quidam Phariseus ut pranderet apud se, et ingressus recubuit. Phariseus autem cepit intra se reputans dicere, quare non baptizatus esset ante prandium, etc.

Causam Pharisei cogitationis Euangelista Marcus aperuit dicens: Pharisei enim et omnes Iudei nisi  crebro manus lauent non manducant, tenentes traditionem seniorum, et a foro uenientes nisi baptizentur non comedunt.

Et ait iehsu ad illum: Nunc uos, Pharisei, quid deforis est calicis et catini mundatis, quod autem intus est uestrum, plenum est rapina et iniquitate. Et Marcus quidem refert eos baptismata calicum et urceorum lectorumque et eramentorum obseruare solitos, sed magis sub nomine uasorum, ipsi mendacii et simulationis arguuntur, quod aliud ostendant hominibus foris, aliud domi agant, formam pietatis habentes extrinsecus, sed intus uitiorum sorde deformes, uult enim Dominus explicare latius, que supra breuiter de mundando cordis oculo protulerat.

Stulti, nonne qui fecit quod deforis est, etiam id  quod deintus est fecit? Qui, inquit, utraque mundari desiderat. Hoc contra Manicheos, qui animam tantum a Deo, carnem uero putant a diabolo creatam, hoc contra illos, qui corporalia peccata, fornicationem uidelicet, immunditiam, libidinem, furtum, rapinam, et cetera talia quasi grauissima detestantur, spiritalia uero, que non minus damnat Apostolus, hoc est, amaritudinem, iram, indignationem, clamorem, blasphemiam, superbiam et auaritiam, que est idolorum seruitus, ut leuia contemnunt.

uerumtamen quod superest, date eleemosynam, et ecce omnia munda sunt uobis. Quod necessario uictui et uestimento superest date pauperibus, iuxta quod et Ioannes precipit: qui habet duas tunicas det non  habenti, neque enim ita facienda iubetur eleemosyna ut te ipsum consumas inopia: sed ut tui cura corporis expleta, inopem quantum uales sustentes, uel ita intelligendum, quod superest, quod tam multo scelere preoccupatis, solum remedium restat dare eleemosynam, qui sermo ad omnia, que utili miseratione fiunt, ualet, non solum enim qui dat esurienti cibum, sitienti potum, nudo uestimentum, peregrinanti hospitium, et cetera huiusmodi; uerum etiam, qui dat ueniam peccanti, eleemosynam dat, et qui emendat uerbere, in quem potestas datur, uel cercet aliqua disciplina, et tamen peccatum eius, quo ab illo lesus aut offensus est, dimittit ex corde, uel orat, ut ei dimittatur, non solum in eo quod dimittit, atque orat, uerum etiam in eo, quod corripit, et  aliqua emendatoria pena plectit, eleemosynam dat, quia misericordiam prestat. Multa itaque genera sunt eleemosynarum, que cum facimus, adiuuamur ut dimittantur nobis nostra peccata, sed ea nichil est maius, qua ex corde dimittimus, quod in nos quisque peccauit. An uero, quod ait, date eleemosynam et ecce omnia munda sunt uobis, ita intellecturi sumus, ut Phariseis non habentibus fidem Christi etiamsi non in eum crediderint, nec renati fuerint ex aqua et Spiritu sancto munda sunt omnia, tantum si eleemosynas dederint, sicut quidam eas dandas putant cum sint immundi omnes, quos non mundat fides Christi, de qua scriptum est: mundans fide corda eorum, et tamen uerum est, quod audierant, date eleemosynam, et ecce omnia munda sunt  uobis. Qui enim uult ordinate eleemosynam dare, a se ipso debet incipere et eam sibi primum dare, est enim eleemosyna opus misericordie, uerissimeque dictum est, miserere anime tue placens Deo, propter hoc renascimur ut Deo placeamus, cui merito displicet quod nascendo contraximus. Hec est prima eleemosyna, quam nobis dedimus, quoniam nos ipsos miseros per miserantis Dei misericordiam requisiuimus. Propter dilectionis ordinem dictum est, Diliges proximum tuum tanquam te ipsum. Cum ergo increpasset eos quod forinsecus se lauarent, intus autem rapina et iniquinate pleni essent, admonens quamdam eleemosynam, quam sibi homo debet primitus dare, et interiora mundare; uerumtamen, inquit, quod superest date eleemosynam, et ecce omnia munda sunt  uobis. Deinde ut ostenderet quod admonuisset, et quod ipsi facere non curarent, ne illum putarent eorum eleemosynas ignorare: Sed ue uobis, inquit, Phariseis. Tanquam diceret, Ego quidem commonui uos eleemosynam dandam per quam uobis munda sint omnia.

Sed ue uobis, quia decimatis mentham, et rutam, et omne olus. Has enim noui eleemosynas uestras ne de illis me nunc uos admonuisse arbitremini.

Et preteritis iudicium et caritatem Dei: qua eleemosyna possetis ab omni inquinamento interiore mundari, ut uobis munda essent et corpora que lauatis. Hoc est enim omnia, et interiora scilicet, et exteriora, sicut alibi legitur, Mundate que intus  sunt, et que foris sunt munda erunt. Sed ne istas eleemosynas, que fiunt de fructibus terre respuisse uideretur,

Hec autem, inquit, oportet facere, et iudicium, et caritatem Dei, ut et nos ueraciter de nostra miseria iudicantes, et Dei caritatem, quam donauit ipse, diligentes, pie recteque uiuamus, iustum iudicium eius confitentes, quoniam miseri effecti sumus, de quo dicit Apostolus: Iudicium quidem ex uno in condemnationem, et magne caritati eius gratias agentes, de qua idem ipse dicit gratie predicator: Commendat autem suam caritatem Deus in nobis, quoniam cum adhuc peccatores essemus Christus pro nobis mortuus est.

Hec autem oportuit facere, et illa non omittere, id  est, eleemosynas fructuum terrenorum. Non ergo se fallant qui per eleemosynas, quaslibet largissimas fructuum suorum uel cuiusque pecunie impunitatem se emere existimant, in facinorum immanitate, ac flagitiorum nequitia permanendo.

ue uobis Phariseis, qui diligitis primas cathedras in synagogis et salutationes in foro. ue nobis miseris, ad quos Phariseorum uitia transierunt, qui breue et incertum uite nostre curriculum quo peccata humiliter plangere debueramus, pro prioratu inuicem superbe certando peccatis amplius onerare non metuimus.

ue uobis, quia estis ut monumenta que non patent, et homines ambulantes supra, nesciunt. Et hec superstitionem Phariseorum sententia redarguit, quia  foris speciem recte doctrine pretendant: intus uero quid feditatis gerant occultent, instar monumentorum que cum superficiem terre communis ostendant, intus uermescentium sunt cadauerum plena, de quibus Psalmista cum diceret, sepulcrum patens est guttur eorum, mox, quid dixisset aperuit, adiungens, Linguis suis dolose agebant.

Respondens autem quidam ex legisperitis, ait illi: Magister, hec dicens, etiam nobis contumeliam facis. Quam misera conscientia, que audito Dei uerbo sibi contumeliam putat fieri, et commemorata pena perfidorum se semper intelligit esse damnandam! Unde mihi meisque similibus unicum suffugium semper est Domino cum Propheta supplicare, Utinam dirigantur uie mee ad custodiendas iustificationes tuas,  tunc non confundar dum respicio in omnia mandata tua.

At ille ait: Et uobis legisperitis ue, qui oneratis homines oneribus que portare non possunt, et ipsi uno digito uestro non tangitis eorum sarcinam. Non possunt onera legis portari eo modo quo isti legisperiti ea imponebant hominibus, unde recte audiuit, quod sarcinas eius uno digito non tangerent, hoc est, ne in minimis quidem eam perficerent, quam se contra mortem [Forte morem] patrum sine fide et gratia Iesu Christi et seruare et seruandam tradere presumebant. Atque ideo iugum Christi suaue et sarcinam eius leuem, ubi requies est animarum, procul abiicere et exterminare tentabant, cum scriptum sit  Iustus ex fide uiuit, et apostolus Petrus his, qui credentes ex gentibus circumcidi docebant, protestetur, et dicat, et nunc quid tentatis Deum, imponere iugum super ceruicem discipulorum, quod neque patres nostri neque nos potuimus portare, sed per gratiam Domini Iesu credimus saluari quemadmodum et illi. Qui cum Patre et Spiritu sancto uiuit et regnat Deus per omnia secula seculorum. Amen.



HOMILIA CXXXu. DOMINICA XI POST PENTECOSTEN. Lectio Epistole B. Pauli ad Corinthios.

Fratres, scitis quoniam cum gentes essetis, ad simulacra muta prout ducebamini euntes. Ideo notum uobis facio quod nemo in Spiritu Dei loquens, dicit  anathema Iesu, etc.

De diuinis carismatibus et de distributione donorum Spiritus sancti, que omnipotens Deus per Spiritum suum sanctum fidelibus suis dispensat Paulus apostolus breuiter disputans ait, ut in presenti lectione audistis: Scitis enim quoniam cum gentes essetis, ad simulacra muta prout ducebamini euntes: hoc est, antequam uere fidei rationem cognouissetis, et ante agnitionem filii Dei idola muta et uana colebatis. Ideo notum uobis facio quod nemo in Spiritu Dei loquens, dicit anathema Iesu. Optat Apostolus ut iam irrationabiles immobilesque non sitis, cum religione enim et mores notare debetis, et noscere fidei rationem.

Et nemo potest dicere, Dominus iehsu, nisi in Spiritu  sancto. Quomodo enim operarios iniquitatis Dominus non agnoscit, quamuis uirtutes operentur, ita et Christus eos non cognoscit qui eum Dominum Iesum, tantum uoce, non rectis operibus confitentur. Ut ipse ait: Non omnis qui dicit mihi, Domine Domine, intrabit in regnum celorum: sed qui facit uoluntatem Patris mei, qui in celis est, ipse intrabit in regnum celorum.

Diuisiones uero gratiarum sunt, idem autem Spiritus; et diuisiones ministrationum sunt, idem autem Dominus; et diuisiones operationum sunt, idem uero Deus, qui operatur omnia in omnibus. Hic uult ostendere gratias Spiritus sancti multas esse, ac diuisas: non ipsam diuinam substantiam esse diuisam, unde ipse gratie largiuntur. Dicendo enim semper  idem omnia se dicere de Spiritu sancto declarat: unde subditur, hec autem omnia operatur unus atque idem Spiritus. Manifesta est enim predicatio unius Deitatis uniusque substantie Patris et Filii et Spiritus sancti, qui sua potestate Dominus Deus singulis quibusque prout uult gratiarum dona largitur.

Unicuique autem datur manifestatio Spiritus ad utilitatem. Ut appareat illum Spiritum sanctum accepisse, ut increduli credant, et credentes firmentur.

Alii quidem datur per Spiritum sermo sapientie. Sapientie sermo est, sapienter et aperte ac rationaliter loqui et posse disserere uel docere quod nouerit.  Sane qui ex dono habet sapientiam, sine suo conatu loquitur et labore, et nemo potest illi resistere. Sequitur:

Alii autem sermo scientie secundum eumdem Spiritum. Ut sciat legis mysteria explanare, et de preteritis etiam cognoscere.

Alteri fides in eodem Spiritu. Quia alii ueracior atque perspicacior intellectus datur ad fidem.

Alii gratia sanitatum in uno Spiritu. Per ipsum datur Spiritum sanctum ut curare possit egrotos.

Alii prophetia. Et futura predicant.

Alii discretio spirituum. Ut quali quis spiritu ueniat, uel loquatur intelligat.

Alii genera linguarum. Ut multis ac diuersis linguis ualeat loqui.

 Alii interpretatio sermonum. Ut quod alii diuersis loquuntur linguis, is per donum sancti Spiritus possit interpretari alius ad notitiam.

Hec autem omnia operatur unus atque idem Spiritus, diuidens singulis prout uult. Bene de eodem Spiritu scriptum est: ille uos docebit omnia, et suggeret uobis omnia quecunque dixero uobis. Bonus igitur magister est, idem paracletus Spiritus, qui omnia nos docet, que Christus docere promisit. Hoc quoque non solum die Pentecostes, hoc est, in aduentu Spiritus sancti celebrare debemus, sed ita necesse est agamus, ut quotidie eum ad nos castis operibus et castis pectoribus inuitemus. Ita enim puri atque purgatis sensibus et cogitationibus esse debemus: ita nos oportet ori et cordi adhibere custodiam,  ut nos dignos semper eius uisitatione et illuminatione faciamus, ut uideamur liberi esse ab omni immunditia cogitationum, quia, ut dixi, peruerse cogitationes separant a Deo. Studeamus liberi esse ab omni obtrectatione, omnique malitia, quia in maleuolam animam non ingreditur sapientia, nec habitat in corpore subdito peccatis. Per iram ac superbiam anime negligentium Spiritus sancti custodia et protectione nudantur. Non ergo per huiusmodi passiones contristemus Spiritum sanctum, sed potius eum ad sedem cordis nostri per gratiam humilitatis et pacis ac mansuetudinis euocemus, ac letificemus eum operibus nostris, ut emundati penitus ac purificati habitaculum Dei efficiamur, et Spiritus sanctus, qui descendisse die octaua legitur, in nobis  semper esse dignetur. Prestante Domino nostro Iesu Christo, cui est cum eterno Patre et eodem Spiritu sancto honor et gloria in secula seculorum. Amen.



HOMILIA CXXXuI. IN EODEM FESTO. Lectio sancti Euangelii secundum Lucam.

In illo tempore, cum appropinquaret iehsu Ierosolymam, uidens ciuitatem, fleuit super illam, dicens. Quia si cognouisses et tu, etc.

Quod flente Domino illa Ierosolymorum subuersio describatur, que a uespasiano et Tito Romanis principibus facta est, nullus qui historiam euersionis eiusdem legit, ignorat. Sed querendum prius  est, quid sit quod dicitur, uidens ciuitatem fleuit super illam dicens quia si cognouisses et tu. Fleuit etenim pius Redemptor ruinam perfide ciuitatis, quam ipsa sibi ciuitas non cognoscebat esse uenturam, cui a flente Domino recte dicitur, quia si cognouisses et tu, subaudit, fleuisses, sed modo quia nescis quid immineat exsultas. Unde et subditur:

Et quidem in hac die tua, que ad pacem tibi. Cum enim carnis se uoluptatibus daret, uentura mala non prospiciens, in die sua, que ad pacem ei esse poterant habebat. Cur uero bona presentia ad pacem habuerit, manifestatur, cum subditur:

Nunc autem abscondita sunt ab oculis tuis. Si enim cordis eius oculis mala que imminerent abscondita non essent, leta in presentibus prosperis non fuisset.  Cuius mox etiam pena, que de Romanis, sicut predixi, principibus imminebat adiuncta est, cum dicitur:

Quia uenient in te dies; et circumdabunt te inimici tui uallo, et circumdabunt te, et coangustabunt te undique: et ad terram prosternent te, et filios tuos qui in te sunt. Hoc quoque quod additur: Et non relinquent in te lapidem super lapidem. Etiam ipsa iam eiusdem ciuitatis transmigratio testatur, quia dum nunc in eo loco constructa est ubi extra portam Dominus crucifixus fuerat: prior illa Ierusalem funditus est euersa. Cui ex qua culpa euersionis sue pena fuerit illata, subiungitur:

Eo quod non cognoueris tempus uisitationis tue. Creator quippe omnium per incarnationis mysterium  hanc uisitare dignatus est, sed ipsa timoris et amoris illius recordata non est, unde etiam per Prophetam in increpatione cordis humani aues celi ad testimonium deducuntur, cum dicitur: Miluus in celo cognouit tempus suum, turtur et hirundo et ciconia custodierunt tempus aduentus sui, populus autem meus non cognouit iudicium Dei.

Et ingressus in templum, cepit eiicere ementes et uendentes in illo, dicens illis: Scriptum est, quia domus mea domus orationis est. Qui enarrauit mala uentura, protinus in templum ingressus est, ut de illo uendentes et ementes eiiceret, profecto innotans, quia ruina populi maxime ex culpa sacerdotum fuit, euersionem quippe describens, sed uendentes et ementes in templo feriens, in ipso effectu  sui operis ostendit, unde radix prodiit perditionis:

uos autem fecistis illam speluncam latronum. Qui ad accipienda munera in templo residebant, profecto quia quibusdam non dantibus lesionem exquirerent dubium non erat. Domus ergo orationis, spelunca latronum facta fuerat, quia ad hoc in templo assistere nouerant, ut aut non dantes munera studerent corporaliter persequi, aut dantes spiritaliter necare. Quia uero Redemptor noster predicationis uerba nec indignis et ingratis subtrahit, postquam discipline uigorem eiiciendo peruersos tenuit, donum mox gratie ostendit. Nam subditur:

Et erat docens quotidie in templo. Hec iuxta historiam  breuiter tractando transcurrimus: nunc eadem morali intellectu discutienda repetamus: uidens ciuitatem fleuit super illam, dicens quia si cognouisses et tu. Hoc semel egit, cum perituram ciuitatem esse nuntiauit, hoc quotidie Redemptor noster per electos suos agere nullatenus cessat, cum quosdam ex bona uita ad mores reprobos peruenisse considerat. Plangit enim eos qui nesciunt cur plangantur, qui iuxta Salomonis uerba letantur cum male fecerunt, et exsultant in rebus pessimis, qui, si damnationem suam, que eis imminet, agnouissent, semetipsos cum lacrymis delictorum plangerent. Et quidem in hac die tua, que ad pacem tibi sunt, suam hic diem habet anima peruersa, que transitorio gaudet in tempore, cui ea que adsunt ad  pacem sunt, quia dum rebus temporalibus letatur, dum honoribus extollitur, dum in carnis uoluptate resoluitur, dum nulla uenture pene formidine terretur, pacem habet in die sua, que graue damnationis sue scandalum in die habebit aliena. Ibi enim affligenda est ubi iusti letabuntur. Nunc autem abscondita sunt ab oculis tuis, peruersa anima rebus presentibus dedita in terrenis uoluptatibus resoluta abscondit sibi mala sequentia, quia preuidere futura refugit, que presentem letitiam perturbent. dumque in presentis uite oblectatione se deserit, quid aliud, quam clausis oculis, ad ignem uadit: Quia uenient dies in te, et circumdabunt te inimici tui uallo. Qui unquam sunt humane anime maiores inimici, quam maligni spiritus, qui hanc a corpore  exeuntem obsident, quam in carnis amore positam deceptoriis delectationibus fouent: quam uallo circumdant, quia ante mentis eius oculos reductis iniquitatibus quas perpetrauit, hanc ad societatem sue damnationis trahentes coarctant. Et circumdabunt te, et coangustabunt te undique. Maligni spiritus undique animam coangustant, quando ei non solum operis, uerum etiam locutionis, atque insuper cogitationis iniquitates replicant, ut que prius se per multa dilatauit in scelere, ad extremum de omnibus angustetur in retributione. Et ad terram consternent te, et filios tuos qui in te sunt. Tunc anima per cognitionem reatus sui ad terram consternitur, cum caro, que in uitam suam credidit redire ad puluerem urgetur. Tunc in morte filii illius  cadunt, cum cogitationes illicite, que modo ex illa prodeunt, in extrema uite ultione dissipantur, sicut scriptum est, in illa die peribunt omnes cogitationes eorum. Que scilicet dure cogitationes intelligi etiam per lapidum significationem ualent: nam sequitur, et non relinquent in te lapidem super lapidem. Peruersa etenim mens, cum peruerse cogitationi adhuc peruersionem adiicit, quid aliud quam lapidem super lapidem ponit, sed in destructa ciuitate super lapidem lapis non relinquitur, quia cum ad ultionem suam anima deducitur, omnis ab illa cogitationum suarum constructio dissipatur. Eo quod non cognoueris tempus uisitationis tue, peruersam quamcunque animam omnipotens  Deus modis multis uisitare consueuit; nam assidue hanc uisitat precepto, aliquando autem flagello, aliquando uero miraculo, et ut uera que nesciebat, audiat et tamen adhuc superbiens atque contemnens aut dolore compuncta redeat, aut beneficiis deuicta malum quod fecit erubescat, sed quia uisitationis sue tempus minime cognoscit, illis in extremo uite inimicis traditur, cum quibus in eterno iudicio damnationis sue societate colligatur. Et ingressus in templum cepit eiicere uendentes in illo et ementes. Sicut templum Domini in ciuitate est, ita et in plebe fideli uita religiosorum, et sepe nonnulli religionis habitum sumunt, sed dum sacrorum ordinum locum percipiunt, sancte religionis officium in commercium terrene negotiationis tribuunt.  uendentes quippe in templo sunt, qui hoc quod quibusdam iure competit, ad premium largiuntur, iustitiam enim uendere est, hanc pro premii acceptione seruare. Ementes uero in templo sunt, qui dum hoc persoluere proximo, quod iustum est non uolunt, dumque rem iure debitam facere contemnunt dato patronis premio emunt peccatum. Quibus bene dicitur: Domus mea domus orationis est, uos autem fecistis illam speluncam latronum. Quia dum nonnunquam peruersi homines locum religionis tenent, ibi malitie sue gladiis occidunt, ubi uiuificare proximos orationis sue intercessione debuerunt. Templum quoque et domus Dei est ipsa mens atque conscientia fidelium, que si quando in lesionem proximi peruersas  cogitationes profert, quasi in spelunca latrones resident, et simpliciter gradientes interficiunt, quando in eos, qui in nullo rei sunt, lesionis gladios defigunt. Mens enim fidelium, non iam domus orationis, sed spelunca latronis est, quando relicta innocentia et simplicitate sanctitatis illud conatur agere, unde ualeat proximis nocere; sed quia contra peruersa hec omnia uerbis Redemptoris nostri per sacras paginas indesinenter instruimur, nunc usque ad hoc agitur quod factum fuisse prohibetur, cum dicitur. Et erat docens quotidie in templo. Cum enim mentem fidelium ad cauenda mala subtiliter erudit, quotidie ueritas docet, iehsu Christus uidelicet, Dominus noster qui cum Patre et Spiritu sancto uiuit et regnat Deus per omnia secula seculorum.  Amen.



HOMILIA CXXXuII. FERIA Iu. Lectio Epistole beati Pauli apostoli ad Corinthios.

Fratres, non omnis caro eudem caro, sed alia hominum, alia pecorum, alia uolucrum, alia piscium. Et corpora celestia, et corpora terrestria, sed alia quidem celestium gloria, alia autem terrestrium, alia claritas solis, alia claritas lune, et alia claritas stellarum. Stella enim ab stella differt in claritate; sic et resurrectio mortuorum, etc.

In his omnibus iste sensus est. Si genera carnis cum sint cuncta mortalia, differunt tamen inter se pro diuersitatibus animantium; etsi corpora enim  sint omnia uisibilia, differunt tamen inter se pro diuersitatibus locorum, unde alia est celestium gloria, alia terrestrium, et si in locis sublimibus, cum sint cuncta celestia, differunt etiam ipsa claritate luminum, non mirum est, quod in resurrectione mortuorum distabit gloria meritorum, cum ex eadem massa omnis caro sit. Unde et quomodo in his tanta diuersitas est, ut una impensa faceret genera diuersa, dicant nunc sophiste mundi et scrutatores siderum, si ualent comprehendere, que extra se sunt cum quid intra se sit nesciant. Denique omnes mundani philosophi, quia mentem suam legi Dei humiliare, ut fidem eius susciperent noluerunt, diuersa semper et contraria asserentes, inanissimis disputationibus inuicem se confuderunt,  quia in nullo horum testificatur ueritatis signum. Agnitum est, quod ante positum uerbum commendat doctrinam sicut et Deus discreuit disciplinam nostram que non uerbis probatur, sed uirtute, cui non possunt uerba resistere. Quemadmodum enim ex una impensa diuersa animantium caro est, ita et unius carnis hominis diuerse erunt dignitates in resurrectione, ut talis unusquisque appareat, qualis fuerit meriti, quippe cum hic etiam diuersitatem corporum uideamus: Et corpora, inquit, celestia, et terrestria: sed alia quidem celestium gloria, alia autem terrestrium. Celestia corpora sunt resurgentium, terrestria autem antequam moriantur, aut surgant, ut quia Christus celestis est, ex eo corpora celestia dicantur. Ex Adam uero quia terrestris  est terrestria corpora. Alia claritas solis, alia claritas lune, alia claritas stellarum, stella enim ab stella differt in claritate. Unius nature comparatione utitur ad indiscrete substantie reddendam rationem, quia sicut sol et luna et stelle cum sint unius quidem nature, diuerse tamen claritatis sunt, ita et homines cum sint unius generis, merito tamen dissimiles erunt in gloria, ut claritatem solis illorum dignitas exsequetur, qui centesimum numerum habent, qui ut perfecti essent primi gradus emuli fuerunt. De quibus dictum est: tunc iusti fulgebunt sicut sol in regno Patris sui. Lunari autem claritati hi comparandi sunt, qui sexagesimum numerum bonis operibus mercati sunt, ut secundi gradus meritum haberent. Stellis autem  clarioribus eorum merita comparanda sunt, qui tricesimum numerum, tertii gradus dignitatem, iustis laboribus quesierunt. Sequentibus uero stellis, que inter claras et obscuriores medie sunt, peccatores homines coaptandi sunt, qui de tribus nullius gradus honorem adipisci noluerunt, ceteris [Tetricis] autem stellis et omnium nouissimis perfidorum resurrectio similis est, quia errorem secuti, stellis in errorem ducentibus comparandi sunt, sicut dicit in Epistola sua Iudas apostolus, infidelitas enim non potest claram resurrectionem habere, quia sicut carbo cinere suo coopertus obcecatur, ita et hi perfidia sua erroris tenebris circumdati luce carebunt. Ita et resurrectio mortuorum: exempla dat ut non sit dubium  resurrectionem futuram mortuorum, ut accepta ratione nemo ambigat.

Seminatur in corruptione, surget in incorruptione. Seminare est sepelire ut corrumpatur, resurgere autem, in incorruptela, iam exsuscitatum non posse corrumpi, sed habere claritatem immortalitatis. Seminatur in ignominia, surget in gloria. In ignominia seminatur dum in tetrico ponitur, fit fetidum et scatet uermibus. Resurgere autem est in gloria, quia exsuscitatum et lumen erit, et nullam squaloris iniuriam patietur.

Seminatur in infirmitate, surget in uirtute. In infirmitate seminatur, quia immobile est et irregibile; surgit autem in uirtute, quia iam totum uiuum erit ac uegetum.

 Seminatur corpus animale, surget corpus spiritale, licet enim pronuntiemus nonnullas esse spiritales naturas, ut sunt angeli, archangeli, cetereque uirtutes, ipsa quoque anima nostra, uel certe er iste subtilis, tamen [a 1Kb] incorporee nullatenus estimande sunt, habent enim secundum se corpus, quo subsistunt, licet multo tenuius, quam nostra sunt corpora, secundum Apostoli sententiam, ita dicentis, Et corpora celestia et corpora terrestria; et iterum, seminatur corpus animale, surget corpus spiritale. Quibus manifeste colligitur nichil esse incorporeum nisi Deum solum, et idcirco ipsi tantummodo posse penetrabiles omnes spiritales atque intellectuales esse substantias, eo quod solus et totus et ubique et in omnibus sit, ita ut cogitationes hominum et  internos motus, aditaque mentis uniuersa inspiciat atque perlustret. De ipso siquidem solo pronuntiauit beatus Apostolus dicens: Unius enim est sermo Dei, et efficax et acutior super omnem gladium ancipitem et pertingens usque ad diuisionem anime et spiritus, compagum quoque, et medullarum, et discretor cogitationum et intentionum cordis, et non est ulla creatura inuisibilis in conspectu eius, omnia autem nuda et aperta sunt oculis eius. Et beatus Dauid, Qui fingit, inquit, sigillatim corda eorum. Et iterum: Ipse enim nouit occulta cordis. Animale corpus est, dum cibis sustentatur ut iuuat, spiritale autem cum horum nichil indigebit conuersum in uitam. Omnia supradicta hoc sensu clauduntur, non enim corpus animale semper hic habere potest  Spiritum sanctum. Tunc uero, id est, resurrectione semper manebit in sanctis. Surget corpus spiritale, quod possit ire obuiam Christo.

Sicut scriptum est: Factus est primus homo Adam in animam uiuentem, nouissimus Adam in spiritum uiuificantem. Notandum est, quod cum duos Adam dicit eiusdem nature utrosque demonstrat. Quod contra Manicheos et Apollonaristas facit, qui negant Dei uerbo perfectum hominem esse susceptum. Sed non prius quod spiritale est, sed quod animale est. Deinde quod spiritale.

Primus homo de terra terrenus, secundus homo de  celo celestis dicitur. Quia non humane fragilitatis ritu, sed diuine maiestatis nutu, et conceptus est, et enixus. Nam usque adeo naturam nostram habuit, ut secundus Adam dicatur, et homo, iehsu Christus Dominus noster, qui cum Patre et Spiritu sancto uiuit et regnat Deus per omnia secula seculorum. Amen.



HOMILIA CXXXuIII. ITEM FERIA Iu. Lectio sancti Euangelii secundum Lucam.

In illo tempore, respondens iehsu discipulis suis dixit: Cum uideritis circumdari ab exercitu Ierusalem, tunc scitote quia appropinquabit desolatio eius, etc.

Hactenus ea que per quadraginta annos necdum fine ueniente futura erant, hinc ipse finis desolationis, que  a Romano exercitu facta est, Domini uerbis exponitur.

Tunc qui in Iudea sunt fugiant in montes. Ecclesiastica narrat historia, cunctos qui in Iudea erant Christianos imminente Hierosolymorum excidio commonitos a Domino loco decessisse, et trans Iordanem in ciuitate quadam Pella nomine donec desolatio Iudee compleretur habitasse.

Et qui in medio eius, discedant: et qui in regionibus, non intrent eam. Quia dies ultionis hi sunt, ut impleantur omnia que scripta sunt. uidetur quidem ad congruam pertinere admonitionem ut qui extra sunt, non in eam intrent. Qui autem in medio sunt quomodo discedent ab exercitu iam ciuitate circumdata? nisi forte quod premisit, tunc, id est, tunc qui in Iudea sunt fugiant, non ad ipsum  tempus obsidionis, sed ad proximum ante obsidionem tempus, cum se primo miles Romanus per Galilee uel Samarie fines cepisset diffundere pertinere dicamus, ut tunc fugere quisque, cum fugere adhuc tempus esset, acceleraret. Dies autem ultionis hi sunt, Dominici uidelicet sanguinis ultionem petentes.

ue autem pregnantibus et nutrientibus in illis diebus. ue presente captiuitate pregnantibus et nutrientibus siue mammantibus, ut quidam interpretantur, quarum uel uteri et manus filiorum sarcine pregrauate fuge necessitatem non minimum impediunt; lege Regum historiam, ubi uxor Ionathe malum captiuitatis propera fuga uitando, lapso suo filio, perpetuo illum claudum recepit.

Erit enim presuras magna super terram, et ira populo  huic. Hec pressura et ira populo illi usque hodie per omnes gentes disperso indiuidua comes adheret, non tamen in eternum adhesura credenda est: nam postquam ordinem eiusdem pressure uel ire Dominus ostendit dicens,

Et cadent in ore gladii, et captiui ducentur in omnes gentes, et Ierusalem calcabitur a gentibus, protinus iuxta Prophetiam, que canit, in ira misericordie memor eris, subiunxit, atque ait:

Donec impleantur tempora nationum. Tempora quippe nationum illa sunt, que commemorat Apostolus dicens, quia cecitas ex parte facta est in  Isrel donec plenitudo gentium introiret et sic omnis Isrel saluus fieret, qui cum promissa salute fuerit potitus, patrium quoque rediturus ad solum, et metropolis quondam sue possessionem atque inhabitationem speratur, quia non in perpetuum sed donec tempora nationum impleantur, ira premendus esse narratur. Quid autem, impletis nationum temporibus, et sic omni Isrel saluato sequatur, Dominus ex ordine manifestat. Nam et de hoc secundum Mattheum discipuli interrogantes, non solum templi euertendi tempus, sed et signum aduentus eius, et consummationis seculi, querebant.

Et erunt signa in sole, et luna, et stellis, et in terris pressura gentium pre confusione sonitus maris  et fluctuum. Quia ergo sicut Dominus in sequentibus intimat apparente uniuersali iudicio celum et terra transibunt, et sicut in Ioannis Apocalypsi legimus, mare iam non erit, merito eodem incumbente iudicio sonitus maris et fluctuum confunditur, terrarum orbis prementibus se inuicem colonis inficitur, maxima celi luminaria percussis horrore nouo radiis turbatam faciem uelant, et quomodo impulse ad casum arbores fragores motusque sui premittere solent indicia, sic termino appropiante quasi pauentia nutant ac trement elementa. Ergo quod ait Mattheus, Sol obscurabitur et luna non dabit lumen suum, et stelle cadent de celo, ipsam iudicii presentiam significat, quando apparente uere gloria lucis omnia mundi lumina tenebris umbrisque comparantur.  Quod uero dicit Lucas, erunt signa in sole et luna et stellis, precursores uicini eiusdem iudicii quasi nuntios indicat. E quibus est illud prophete, sol uertetur in tenebras et luna in sanguinem antequam ueniat dies Domini magnus et manifestus. Item quod Lucas ait, et in terris pressura gentium, ipsum esse reor quod Antichristi tempora describens Mattheus dicit: Erit enim tunc tribulatio magna, qualis non fuit ab initio mundi usque modo nec fiet. Quod autem Lucas subiungit, Pre confusione sonitus maris et fluctuum, preco est illius, quod inter cetera mutabilia seculi Ioannes mare abiturum conspexit.

Arescentibus hominibus pre timore et exspectatione que superuenient uniuerso orbi. Credo ipsum iudicis  aduentum hac sententia designari quando iuxta alterius loci parabolam omnes, hoc est prudentes et fatue uirgines insolito clamore suscitate lampades ornant, idem sua secum opera numerant, pro quibus maximo cum timore iam iamque instantem eterni discriminis exspectant euentum. Nam eatenus absque ullo timore iudicis uniuersus pene orbis acturus est, Apostolo attestante, qui ait: Cum enim dixerint pax et securitas, tunc repentinus eis superueniet interitus. Tunc itaque superueniente uniuerso orbi timore et exspectatione districti examinis, multi qui in hoc mundo florere uidebantur, cum se sine fructu conspexerint, arescent. Tunc fides que sine operibus uiruerat, probante se iusti iudicis igne  marcescet, quia fides sine operibus mortua est in semetipsa. Reddet enim tunc iudex uiuorum et mortuorum Dominus noster iehsu Christus unicuique secundum opera sua.



HOMILIA CXXXIX. FERIA uI. Lectio sancti Euangelii secundum Lucam.

In illo tempore dixit iehsu discipulis suis: Attendite uobis, ne forte grauentur corda uestra in crapula, et ebrietate, et curis huius uite, et superueniat in uos dies illa: tanquam laqueus enim superueniet in omnes qui sedent super faciem omnis terre, etc.

O stulta presumptio cordis humani, cum lamentabilem finem cupiditatis, ebrietatis et crapule nec ipso iudice contestante preuideat, sed edictum regis  eterni more serui nequam postquam didicerit spernat! Et certe si quis nobis peritus ac sapiens medicus ita preciperet: Attendite, inquiens, uobis, ne quis uerbi gratia de illius et illius herbe succo auidius sumat, quod si fecerit repentinus ei superueniet interitus, quanto quisque studio premonentis medici mandata seruaret, ne uidelicet uetitum gustando periret. At nunc animarum simul et corporum saluator ac Dominus iubet ebrietatis herbam et crapule uitandam, nec non curarum secularium, uelut mortiferos succos esse cauendos, et quanti tamen nostrum his non solum sauciari, sed et etiam consumi non timent! Nulla credo alia causa nisi quia fidem quam medicis prebent, dictis Domini prebere contemnunt. Si enim credidissent,  credendo utique timerent, timendo autem impendens periculum cauerent; sed illi e contra torpendo, quam iuste dictum sit probant, Filius hominis ueniens putas inueniet fidem in terra?

uigilate itaque omni tempore orantes, ut digni habeamini fugere ista omnia que futura sunt, et stare ante filium hominis. Qui ante filium hominis stare, eique iuxta Apocalypsim Ioannis die noctuque in templo eius seruire desiderat, nec ab eius aspectibus in ignem eternum maledictus abiici: non solum ab illecebris secularibus castigari sed et orare et uigilare, et hoc non certis quibusdam diebus sed omni tempore facere debet, Iuxta quod Psalmista ait: Benedicam Dominum in omni tempore, semper laus eius in ore meo. Sic namque merebitur  habitare in domo Domini et in seculum seculi laudare eum. Prestante ipso Redemptore et Saluatore generis humani Domino uidelicet nostro Iesu Christo qui cum Patre et Spiritu sancto in unitate perfecta regnat in sempiterna secula. Amen.



HOMILIA CXL. HEBDOMADA XII POST PENTECOSTEN. Lectio Epistole B. Pauli ad Corinthios.

Fratres, notum uobis facio Euangelium, etc.

Hic pretermisso ordine predicandi, ad doctrinam se contulit resurrectionis, eo quod nonnulli Corinthiorum de resurrectione dubitabant.

 Quod et accepistis. Id est, quod acceptum habuistis. Et hec dicit, ne illi hoc non credidisse uiderentur.

In quo et statis. Id est, in bonis operibus perseuerantes, in cuius doctrina ad celestia estis erecti.

Per quod et saluamini. Id est, per cuius doctrinam salutem speratis, et animarum et a diuersis infirmitatibus corporum, quia sine fide resurrectionis perit omnimodo spes salutis.

Qua ratione predicauerim uobis. Ac si diceret, Tota ratio predicationis nostre hec est, ut resurrectionem credatis. Hoc est enim premium omnium qui Christum crediderunt, alioquin superfluus est omnis labor ieiuniorum, et omnium tribulationum, quas in hac uita pro Christo patimini.

 Si retinetis, nisi frustra credidistis. Id est nisi obliti estis, uel certe, si fidei uestre uel laboris premium resurgendo non speratis, uane creditis.

Tradidi enim uobis inprimis, Id est, ex quo uobis in primordio predicaui tradidi mysterium resurrectionis, quod uel nostre constat, uel primum . . . .

Quod et accepi. Accipere se dixit siue a lege, siue a senioribus, siue ab ipso Domino per reuelationem.

Quoniam Christus mortuus est pro peccatis nostris secundum Scripturas. Ut maiore posset beatus Apostolus auctoritate firmare quod predicabat, hunc esse Christum saluatorem mundi dicit, quem Moyses et Prophete annuntiauerunt, ideo et secundum Scripturas predictum esse commemorat, ut illud,  Sicut ouis ad occisionem ducetur, et quasi agnus coram tondente se obmutescet; et illud, Traditus est propter iniquitates nostras, et liuore eius sanati sumus, et multa alia in diuinis de passione eius inuenies Scripturis.

Et quia sepultus est. Ut illud Isaie, et dabit impios pro sepultura eius, et diuites pro morte sua. Item ipse, Sepultura eius sublata est de medio.

Et quia surrexit tertia die secundum Scripturas. Habes in Osee, uiuificabit nos post duos dies, in die tertia suscitabit nos, et uiuemus in conspectu eius.

Et quia uisus est Cephe, id est, Petro. Cephas enim Syrum nomen est. Apparuit Petro sicut in Euangelio scriptum est, quia apparuit Simoni.

Et post hoc undecim. Quando ad eos ianuis clausis  intrauit. Hoc intelligendum, quia in Euangelio non omnes scripte sunt uisiones, sed tantum que ad audientium sufficerent fidem.

Deinde uisus est plus quam quingentis fratribus simul; ex quibus multi manent usque adhuc, quidam autem dormierunt. Ut enim maior fides haberetur, multitudinem testium interposuit. Ex quibus multi uiuere dicuntur, qui possint interrogati dicere que uiderunt. Multi uero iam dormire dicuntur in morte.

Deinde uisus est Iacobo. Iacobo Alphei seorsum apparuit, ferunt enim quod ipse Iacobus Alphei testatus sit, in cena Domini dicens, non se comesturum panem usquedum uideret Christum a mortuis resurgentem.

 Deinde Apostolis omnibus. Multi hic Apostolos, illos omnes septuaginta quos Dominus misit ad predicandum intelligi uolunt.

Nouissime autem omnium tanquam abortiuo uisus est et mihi. uisus est illi in uia quando lux circumfulsit eum siue in templo. Hec ideo dicit, ne putarent eum audita potius quam uisa narrare. Tanquam abortiuo dicit, quia est synagoge mortuus, et natus ecclesie, tanquam abortiuo, de cuius uita fuerat desperatum nisi per gratiam Domini uiolenter fuisset attractus. Attractus autem predicationibus non catenis et pre stupore nouitatis inuitus, qui erat in legis eruditione perfectus, siue ideo abortiuus, quia merito synagoga eum male conceptum imperfectumque peperit.

 Ego enim sum minimus apostolorum. Hec de se propter humilitatem dicit; ceterum erat minimus tempore non labore: nam alibi ait, plus omnibus laboraui.

Qui non sum dignus uocari apostolus, quoniam persecutus sum Ecclesiam Dei. Quare non sit dignus ipse exponens ait, Quoniam persecutus sum Ecclesiam Dei. Docet nos exemplo suo etiam si ad presens proficiamus, deflere preterita, melius est enim dimissa recordari peccata, quam obliuisci commissa. Scriptum est enim, Fili, peccasti, ne adiicias iterum, sed et de preteritis deprecare.

Gratia autem Dei sum id quod sum, et gratia eius in me uacua non fuit. Quia gratia qua redempti sumus laborem conatuum non meritum quesiuit. Quotidiana  autem gratia post baptismum quotidianum seruitium laboris exspectat, in quo quisque bene operans usque in finem perseuerauerit in perpetuum saluus erit.



HOMILIA CXLI ITEM UT SUPRA. Lectio sancti Euangelii secundum Lucam.

In illo tempore, duo homines ascenderunt in templum ut orarent: unus Phariseus et alter publicanus, etc.

Publicanus humiliter orans ad illa prefate uidue, hoc est Ecclesie membra pertinet, de quibus supra dicitur, Deus autem faciet uindictam electorum suorum clamantium ad se. Phariseus autem merita iactans, ad ea, de quibus terribilis in conclusione  sententia subditur, uerumtamen filius hominis ueniens putas inueniet fidem in terra?

Phariseus stans, hec apud se orabat dicens: Deus, gratias ago tibi quia non sum sicut ceteri hominum, raptores, iniusti, adulteri: uelut etiam hic publicanus. Quatuor sunt species quibus omnis tumor arrogantium demonstratur, uel cum bonum a semetipsis habere se existimant; aut si sibi datum desuper credunt pro suis se hoc accepisse meritis putant, aut certe iactant se habere quod non habent, aut despectis ceteris singulariter uideri appetunt habere, quod habent, quia Phariseus iste iactantie peste laborasse deprehenditur, qui idcirco de templo absque iustificatione descendit,  quia bonorum operum merita sibi quasi singulariter tribuens, oranti publicano se pretulit.

Ieiuno bis in sabbato: decimas do omnium que possideo. Ezechiel propheta de ostensis sibi celi animalibus scribit, et totum corpus plenum erat oculis in circuitu ipsorum quatuor. Corpora quippe animalium idcirco plena oculis describuntur, quia sanctorum actio ab omni parte circumspecta est, bona desiderabiliter preuidens, mala solerter cauens, sed nos sepe dum aliis rebus intendimus, fit, ut alia negligamus, ibi procul dubio oculum non habemus. Nam ecce Phariseus ad exhibendam abstinentiam, ad implendam misericordiam, ad referendas Deo gratias oculum habuerat, sed ad humilitatis custodiam non habebat, et quid prodest, quod contra hostium  insidias pene tota ciuitas caute custoditur, si unum foramen apertum relinquitur, unde ab hostibus intretur?

Et publicanus, a longe stans, nolebat nec oculos ad celum leuare; sed percutiebat pectus suum, dicens: Deus, propitius esto mihi peccatori. Amen dico uobis, descendit hic iustificatus in domum suam ab illo. Quantam uenie fiduciam digne penitentibus prebet quod publicanus qui reatum sue nequitie perfecte cognouit, fleuit, confessus est, etsi iniustus ad templum uenit, iustificatus a templo rediit! Typice autem Phariseus Iudeorum est populus qui ex iustificationibus legis extollit merita sua; publicanus uero gentilis est, qui longe a Deo positus confitetur peccata sua: quorum unus  superbiendo recessit humiliatus, alter lamentando appropinquare meruit exaltatus.

Quia omnis, qui se exaltat, humiliabitur; et qui se humiliat, exaltabitur. Et de utroque populo prefato, et de omni superbo uel humili recte potest intelligi, sicut et illud quod alibi legimus, Ante ruinam exaltatur cor, et ante gloriam humiliatur; quapropter et de uerbis elati Pharisei, quibus humiliari meruit, possumus ex diuerso formam humilitatis qua sublimemur assumere, ut sicut ille consideratis et peiorum uitiis, et suis uirtutibus, est elatus ad ruinam, ita nos non nostra solum pigritia, sed et meliorum uirtutibus inspectis, humiliemur ad gloriam, quatenus unusquisque nostrum hec apud se supplex  ac submissus obsecret, Deus omnipotens miserere supplici tuo, quia non sum, sicut innumeri serui tui contemptu seculi sublimes, iustitie merito gloriosi, castitatis laude angelici, uelut etiam multi illorum qui post flagitia publica penitendo tibi meruerunt esse deuoti; qui etiam si quid boni tua gratia largiente fecero quo fine hoc faciam, quaue a te districtione pensetur ignoro, quia, ut Scriptura dicit, iudicia Dei sunt abyssus multe, hic enim nouit omnia, et non est quidquam absconditum coram oculis eius, ipse enim solus uiuit, et regnat Deus per omnia secula seculorum. Amen.



HOMILIA CXLII. FERIA Iu. Lectio Epistole B. Pauli apostoli ad Corinthios.

Fratres, nescitis quia corpora uestra membra Christi sunt, etc.

Corpora nostra membra Christi sunt, sed in nouo homine, qui secundum Deum creatus est, quia ipse est caput Ecclesie.

Tollens ergo membra Christi, faciam membra meretricis? Absit. Quia meretrici adherentia membra desinunt esse membra Christi.

An nescitis quia qui adheret meretrici, unum corpus sit? Hoc dicit, quia qui contaminationi se admiscet, unum fit cum eo, cui se admiscet; fornicatio enim ambos unum facit ut quomodo in natura sic et  in macula unum sint.

Erunt , duo in carne una. Manifestum est, ut quia mulier de uiro est, ambo in carne unum sint.

Qui autem adheret Domino, unus spiritus est. Quoniam in bene agentibus spiritus Dei est communis cum Deo et hominibus. Cum sic dicitur unum ut non addatur, quid unum, et plura unum dicuntur, eadem natura atque essentia non dissidens, neque dissentiens significatur; cum uero additur quid unum, potest aliquid significari ex pluribus unum factum quamuis diuersis natura, sicut anima et corpus non sunt utique unum, quid enim tam diuersum? nisi addatur aut subintelligatur quid unum, id est, unus homo, aut unum animal; inde Apostolus qui adheret  meretrici, inquit, unum corpus est, non dixit unum sunt aut unum est, sed addidit corpus, tanquam ex duobus diuersis masculino et feminino unum corpus adiectione compositum. Et qui adheret Domino, inquit, unus spiritus est, non dixit, qui adheret Domino unum est, aut unum sunt, sed addidit spiritus: Diuersus enim natura spiritus hominis et spiritus Dei, sed inherendo fit unus spiritus ex diuersis duobus, ita ut sine humano spiritu beatus sit Dei spiritus perfectus, beatus autem hominis spiritus non nisi cum Deo. Quamobrem siue ita dicatur Deus de Deo, ut et singulis hoc nomen conueniat, non tamen ut ambo simul duo dii, sed unus Deus sit. Ita enim sibi coherent; quod etiam in distantibus diuersisque substantiis fieri Apostolus testis est. Nam et solus Domini  spiritus, spiritus est, et solus hominis spiritus utique spiritus est, tamen si hereat Domino, unus spiritus est. Quanto magis ibi, ubi est omnino inseparabilis atque eterna connexio? Sic ordinata est mens naturarum ordine, non locorum, ut supra illam non sit, nisi Deus, denique cum illi penitus adheserit unus erit spiritus, cui rei attestatur Apostolus dicens, Qui autem adheret Domino unus spiritus est, accedente quidem ista ad participationem nature, ueritatis et beatitudinis illius, non tamen crescente illo in natura ueritatis beatitudine sua; in illa itaque natura cui feliciter inheserit immutabile uidebit omne, quod uiderit, tunc sicut ei diuina Scriptura promittit, satiabitur in bonis desiderium eius, in immutabilibus,  hoc est, ipsa trinitate Deo suo, cuius imago est, et ne uspiam deinceps uioletur, erit in abscondito uultus eius, tanta ubertate eius impleta, ut eam nunquam peccare delectet.

Fugite fornicationem. Recte fugiendam monet fornicationem, per quam filii Dei fiunt filii diaboli.

Omne peccatum quodcunque fecerit homo, extra corpus est: qui autem fornicatur, in corpus suum peccat. Ostendit fornicationem grauissimum esse peccatum, quia ex hoc omne deperit corpus, in ceteris autem peccatis portio perit, non totum. Totum enim corpus uir est et mulier, quia portio uiri est mulier, quicunque enim aliud peccatum admiserit extra se peccat: fornicarius uero in carnem suam peccat. Age si laqueo uitam finiat, aut ferro se trucidet, non  in corpus suum uidetur peccare? non in corpus suum peccat, sed in animam cui uim facit, fornicari autem corporale delictum est, quod et corpus contingit et animam, non enim sine desiderio carnis, quia habet et caro proprium motum, anima concupiscit, ut peccet in carnem, quamuis sine anima nichil possit per id quod in carnem que ex se est peccat. Ad originem enim retulit, in corpus suum dicitur peccare, ut desinat a fornicatione, quasi sibi parcens. Nouatiano tamen hic is qui fornicatur non in corpus suum uidetur peccare sed in Christi. Aliter enim pronuntiat hoc, ut etiam illum qui fornicatur in Spiritum sanctum dicat peccare, propter causam qua scissus est ab Ecclesia. Hoc nulla ratione astrui potest, corpus enim Christi  non est unus aut duo Christiani, sed omnes, singuli autem membra sunt. Quomodo ergo qui fornicatur in Christi corpus peccat, cum non omnes contaminet? Quod si ita esset, ut Nouatiano uidetur, cetera omnia peccata extra Deum essent, et sola fornicatio peccatum esset in Deum. Etiam qui uadit ad idola non peccat in Deum, nec qui negat in persecutione, quia omne peccatum quodcunque fecerit homo, extra corpus Christi est, sicut illi uidetur. Si autem et hoc aliter uoluerit pronuntiare, ut neget aliquod extra corpus esse peccatum, cogetur dicere quia omnis quicunque quodcumque peccatum fecerit, in Deum peccat, et in Spiritum sanctum, ut et fur et periurus, et mendax in Spiritum sanctum, peccare dicatur, quomodo est illud quod ait Dominus, quia  omnia peccata et blasphemie remittentur hominibus, qui autem peccauerit in Spiritum sanctum non remittetur ei neque hic neque in futuro. Apparet utique exceptis peccatis ceteris aliud esse peccatum, quod peccatum dicitur in Spiritum sanctum. Quibusdam iterum uidetur quia qui fornicatur ideo in corpus suum dicitur peccare, quia Ecclesie membrum est, et se contaminans in Ecclesiam peccat, cuius membrum est. Quia ergo Ecclesie membrum est, dicendum est illi cum fornicatur, quia non sibi sed in Ecclesiam peccat. Porro autem dicit Apostolus quia qui fornicatur per id quod in portionem suam deliquit, in corpus suum peccat. An nescitis, inquit, quoniam qui adheret meretrici unum corpus est? erunt enim,  inquit, duo in carne una. Nunquid posset hoc dici de aliis atque aliis quibusque facineribus hominum? liberum est enim animo humano in aliis quibusque sceleribus et unum aliquid eorum operari, et eo ipso tempore alibi cogitatione distendi, in fornicationis autem ipso opere ac tempore non licet animo ad aliud aliquid cogitandum liberum esse, sic enim totus homo absorbetur ab ipso, et in ipso corpore, ut iam dici non possit ipse animus suus esse, sed simul totus homo dici possit, quod caro sit, et spiritus uadens, et non rediens. Sic ergo possumus intelligere quia omne peccatum quodcunque fecerit homo extra corpus est, qui autem fornicatur in corpus proprium peccat, ut uideatur Apostolus in tantum exaggerare uoluisse fornicationis malum, ut in comparatione  huius cetera extra corpus habenda esse dixerit, quecunque peccata, et solo hoc tantummodo fornicationis malo in corpus proprium peccare dixerit, quia maiore libidinis ardore quo superior nullus est, uoluptas ipsius corporis tenet seruum efficitque captiuum. Ait an nescitis corpora uestra templum Dei? dixit, hic templum Spiritus sancti quem habetis a Deo; superius templum Dei dixit, hic templum Spiritus sancti quia in substantia, hoc est spiritus, quod Deus. Hoc idcirco dixit ut corpora nostra incontaminata seruemus, ut possit illic Spiritus sanctus habitare.

Et non estis uestri, empti enim estis pretio magno. Manifestum est, qui emptus est, non est sui arbitrii, sed eius a quo emptus est, ut non suam, sed illius  faciat uoluntatem. Et quia chare empti sumus propensius Deo nostro seruire debemus, ne offensus a qua nos redemit morti nos reddat, quam enim carissimo pretio nos emit ut sanguinem suum daret pro nobis!

Clarificate et portate Deum in corpore uestro. Hoc est clarificate et portate Deum in corpore, ut secundum legem eius ambulemus, per legem enim suam ipse uidetur in nobis; portate, inquit, Deum, hoc est, imaginem Dei in rebus bene gestis ostendite. Duo sunt peccata et duo genera peccatorum, aut enim in Deum homo peccat, aut in hominem. Peccatur autem in Deum etiam corrumpendo templum eius in te, etenim Dominus redemit te sanguine Filii sui quanquam et antequam redimereris, cuius eras, nisi  eius qui condidit omnia? Peculiariter tamen quodammodo habere uoluit redemptum sanguine filii sui. Non estis, inquit, uestri, empti enim estis pretio magno, glorificate et portate Dominum in corpore uestro, Ergo ille a quo redemptus es efficit te domum suam. Nunquid tu uis domum tuam euerti? si nec Deus suam, hoc est, te ipsum? Si tibi non parcis propter te ipsum, parce tibi uel propter Deum, qui te fecit templum suum, templum enim Dei sanctum est quod estis uos, et qui templum Dei uiolauerit, disperdet illum Deus. Ideo necesse est ut studeat unusquisque mundare cor suum ab omni concupiscentia mala, et uitam suam ab omni sorde peccatorum et opere nefario, quatenus mereatur in  se habitatorem habere Deum; qui in unitate et Trinitate perfecta omnipotens Deus regnat per omnia seculorum. Amen.



HOMILIA CXLIII. ITEM FERIA Iu. Lectio sancti Euangelii secundum Mattheum.

In illo tempore dixit iehsu Phariseis: Qui non est mecum, contra me est; et qui non congregat mecum, spargit, etc.

Non putet quisquam de hereticis dictum et schismaticis, quanquam et ita ex superfluo possit intelligi, sed ex consequentibus textuque sermonis ad diabolum refertur, quod non possint opera Saluatoris Belsebub operibus comparari; ille cupit animas hominum tenere captiuas, Dominus liberare; ille predicat  idola, hic unius Dei notitiam; ille trahit ad uitia, hic ad uirtutes reuocat. Quomodo ergo possunt habere concordiam inter se quorum opera diuisa sunt?

Ideo dico uobis: Omne peccatum et blasphemia remittentur hominibus. Omnia peccata et blasphemie non passim dimittuntur omnibus hominibus, sed his qui dignam pro erratibus suis in hac uita penitentiam egerint. Neque ullum habet locum praue assertionis, uel Nouatianus, ut penitentibus eis qui in martyrio lapsi sunt, ueniam neget esse tribuendam, uel Origenes, ut asserat post iudicium uniuersale transactis licet seculorum uoluminibus innumeris, cunctos peccatores ac blasphemos ueniam peccatorum esse consecuturos, atque ad regnum celeste  perducendos, cuius errorem sequentia quoque Domini uerba redarguunt, cum subsequitur:

Spiritus autem blasphemie non remittetur. Qui ergo manifeste intelligens opera Dei, cum Dei uirtutem negare non possit, stimulatus inuidia calumniatur Christum, Deique uerbum, et opera Spiritus sancti dicit esse Belsebub: isti non dimittetur, neque in presenti seculo neque in futuro. Non quod negemus et ei si penitentiam agere uoluerit posse dimitti, ab eo qui uult omnes homines saluos fieri, et in agnitionem ueritatis uenire; sed quod ipsi iudici et largitori uenie credentes qui et se penitentiam semper accepturum et hanc blasphemiam nusquam dicit esse remittendam, credamus hunc blasphemum exigentibus meritis sicut nunquam ad remissionem, ita nec ad ipsos digne  penitentie fructus esse peruenturum. Iuxta hoc quod Ioannes Euangelista, de quibusdam blasphemie sue merito excecatis ueracissime scripsit: Propterea non poterant credere, quia iterum dixit Isaias: Excecauit oculos eorum, et indurauit eorum cor ut non uideant oculis, et intelligant corde et conuertantur et sanem illos. Sola ergo blasphemia in Spiritum sanctum, qua quisque in similitudinem diaboli et angelorum eius contra conscientiam suam maiestatem Deitatis oppugnare non trepidat, non habet remissionem in eternum, sed reus erit eterni delicti, sicut Euangelista Marcus manifeste declarat, qui posito hoc Domini testimonio subiunxit, atque ait: Quoniam dicebant: Spiritum immundum habet: nam  neque hi, qui Spiritum sanctum non esse, neque qui hunc Deum quidem esse, sed Patre Filioque minorem credunt et confitentur, quia non inuidentia diabolica, sed humana ignorantia ducti faciunt, hoc irremissibilis blasphemie crimine tenentur. Quapropter principes Iudeorum et quique similis inuidie peste corrupti maiestatem blasphemant, sine fine peribunt.

Et quicunque dixerit uerbum contra filium hominis, remittetur ei. Ac si aliis uerbis diceret, quicunque conuitia dixerit contra me, scandalizatus quippe carne mea, et me hominem tantum arbitrans quod filius sim fabri, et fratres habeam Iacobum, et Ioseph, et Iudam, et homo uorator, et uini potator sim, talis opinio atque blasphemia quanquam culpa non careat erroris, tamen habet ueniam  propter corporis uilitatem. Nam in eo quod sequitur:

Qui autem dixerit contra Spiritum sanctum, non remittetur ei neque in hoc seculo, neque in futuro, ex his uerbis Deum datur intelligi quasdam culpas in hoc seculo, quasdam uero in futuro laxare; quod enim de uno negatur, consequens intellectus patet, quia de quibusdam conceditur. Sed tamen hoc de paruis minimisque peccatis fieri posse credendum est, sicut est assiduus otiosus sermo, immoderatus risus, uel peccatum cure rei familiaris, que uix sine culpa uel ab ipsis agitur, qui culpam qualiter declinari debeat sciunt, aut non grauibus culpis errore ignorantie, que cuncta etiam post mortem grauant si adhuc in uita hac positis minime fuerint relaxata. Hoc autem sciendum est, quia illic saltem  de minimis nil quisque purgationis obtinebit, nisi bonis hoc actibus in hac adhuc uita positus, ut illic obtineat promereatur.

Aut facite arborem bonam et fructum eius bonum; aut facite arborem malam et fructum eius malum; ex fructu siquidem arbor agnoscitur. Constringit eos syllogismo, quem Greci uocant Apciton [Aphucton], nos autem ineuitabilem possumus appellare, qui interrogatos hinc inde concludit, et utroque cornu premit. Si inquit, diabolus est malus bona opera facere non potest, si autem bona sunt que facta cernitis, sequitur ut non sit diabolus qui ea facit: neque enim fieri potest, ut ex malo bonum, aut ex bono oriatur malum.

Progenies uiperarum, quomodo potestis bona loqui  cum sitis mali? Progenies uiperarum eos dicit, quia diaboli filios eos appellat: in tantum enim quis filius eius est, in quantum eum peccando imitatur. Quod enim dicit quomodo potestis bona loqui, cum sitis mali? ostendit illos arborem malam, et tales adferre fructus blasphemia redundantes, qualia habebant semina diaboli.

Ex abundantia enim cordis os loquitur. Humanum quidem iudicium sepe fallit, quia cor proximi nescit, nisi ex ore et opere pensare: Dominus autem ipsum opus et sermones nostros, quos cordis os loquitur iudicat, qui ex qua intentione promantur uerba non ignorat.

Bonus homo de bono thesauro profert bona; et malus  homo de malo thesauro profert mala. Thesaurus cordis, intentio est cogitationis, ex qua prouentum operis eternus arbiter iudicat, unde fit plerumque ut minora bona, nonnulli maiore celestis gratie mercede operentur; uidelicet propter intentionem cordis, qua maiora uoluerant patrare bona si possent; alii maiora uirtutum opera ostentantes, ob incuriam cordis tepidi, minora a Domino premia sortiantur. Sed in hoc loco uel ipsos Iudeos Dominus blasphemantes ostendit, de quali thesauro, hoc est, de abscondito cordis blasphemiam proferant, uel cum superiori questione heret sententia, quod quomodo non possit bonus homo proferre mala, nec malus bona opera facere: sic non possit Christus mala, diabolus bona opera facere.

 Dico autem uobis quoniam omne uerbum otiosum quod locuti fuerint homines, reddent rationem de eo in die iudicii. Hoc quoque heret cum superioribus et est sensus: Si otiosum uerbum, quod nequaquam edificat audientes, non absque periculo eius qui loquitur profertur, et in die iudicii redditurus est unusquisque rationem sermonum suorum, quanto magis uos qui opera Spiritus sancti calumniamini et dicitis me in Belsebub principe demoniorum eiicere demonia, reddituri estis rationem calumnie uestre? Otiosum uerbum est quod sine utilitate et loquentis dicitur et audientis, hoc est si omissa ratione de rebus friuolis loquamur et fabulas narremus antiquas. Ceterum qui scurrilitatem replicat, cachinnis ora dissoluit, et aliquid profert turpitudinis: hic non  otiosi sermonis, sed criminosi tenebitur reus.

Ex uerbis tuis iustificaberis, et ex uerbis tuis condemnaberis. Ex precedentibus adhuc pendet sententia ubi ait: Ex abundantia enim cordis os loquitur. Ex malis uerbis dubium non est quod damnetur homo a Deo, qui ea protulerit. Iustificari autem ex bonis uerbis nullo modo poterit, nisi de intimo cordis ea recta intentione proferat. Bona autem etiamsi sint, et non recto studio fuerint prolata, iustificare non poterunt loquentem: sicut nec Caiphas in prophetando iustus inuentus est, qui dixit: Expedit ut unus moriatur homo pro populo, et non tota gens pereat. Illa ergo uerba iustificant loquentem, qui bonum quod ore profert, medullitus corde retinet et  intentione sana profert, in uerborum enim pondere probatio consistit uite humane, quia, ut Salomon ait, mors et uita in manibus lingue: et qui custodit os suum custodit ab angustiis animam suam. Qui autem inconsideratus est ad loquendum sentiet mala.



HOMILIA CXLIu. FERIA uI. Lectio sancti Euangelii secundum Lucam.

In illo tempore, interrogatus iehsu a Phariseis quando uenit regnum Dei, respondit et dixit: Non uenit regnum Dei cum obseruatione, etc.

Interrogabant de tempore regni Dei, quia, sicut infra Lucas aperuit, existimabant quod ueniente Ierosolymam Domino, confestim regnum Dei manifestaretur,  ita ut et ipsi Apostoli hac opinione ducti, post resurrectionem eius interrogantes dicerent, Domine, si in tempore hoc restitues regnum Isrel; et alibi Cleophas, Nos autem sperabamus quia ipse esset redempturus Isrel.

Non uenit autem regnum Dei cum obseruatione; neque dicent: Ecce hic. Quia quando ueniat neque ab angelis, neque ab hominibus potest obseruari, sicut tempus Dominice incarnationis, certissimis et prophetarum uaticiniis prefixum, et angelorum est manifestatum preconiis, adeo ut conceptus, natus et baptizatus, predicans, etiam moriens et resurgens, atque ad celos rediens comitantibus indesinenter uel angelorum, uel hominum, uel certe miraculorum sit declaratus indiciis.

 Ecce enim regnum Dei intra uos est. Regnum Dei se ipsum dicit, intra illos utique positum, hoc est in cordibus eorum ubi credidere regnantem, unde scriptum est: Prope est uerbum in ore tuo, hoc est uerbum fidei quod predicamus.

Et ait ad discipulos suos: uenient dies quando desiderabitis uidere unum diem filii hominis, et non uidebitis. Hoc est regnum Dei quod uenturum speramus, diem uidelicet Christi uidere, et bene unum diem, quia in illa beatitudinis gloria, de qua Propheta suspirans aiebat quia melior est dies una in atriis tuis super millia: tenebrarum interruptio nulla est, nulla saltem memoria miserie uel doloris que prima abierunt, lucem perpetue pacis obnubilat. Huius ergo Dei bonum est desiderare presentiam,  nec tamen magnitudine desiderii nobis omnia fingere, quasi instet dies Domini. Unde et apte Dominus uentura prenuntiando subiunxit,

Et dicent uobis: Ecce hic, ecce illic; nolite ire, neque sectemini. Quamuis hec sententia non solum ad tempus sed etiam ad personam possit intelligi. Ad tempus quidem quia exstitere nonnulli, qui curricula computantes etatum, certum se consummationis seculi annum, diem et horam dicerent inuenisse: contra auctoritatem Domini dicentis: Non est uestrum nosse tempora et momenta, ad personam uero quia multi contra Ecclesiam uenere, multi uenturi sunt heretici, qui se Christos asseuerent, quorum primus Simon Magus, extremus autem ille maior ceteris est antichristus. Si qui ergo dixerint,  Ecce hic, ecce illic, id est, in hac uel illa persona, uel hora uenire uel uenturum esse regnum Dei, non sequendi, quia altiora se querere et infanda dicere non timent.

Nam sicut fulgor coruscans de sub celo, in ea que sub celo sunt, fulget, ita erit filius hominis in die sua. Hoc est, quod Psalmus ait: Deus manifestus ueniet, Deus noster et non silebit, quia uidelicet secundus Saluatoris aduentus non in humilitate ut prius; sed in gloria sit, et maiestate futurus, et pulchre ait coruscans de sub celo: hoc est in eris medio geretur, testante Apostolo, qui ait, simul rapiemur cum illis in nubibus obuiam Domino in era.

Primum autem oportet illum multa pati et reprobari  a generatione hac. Loquens multa Dominus de aduentus sui gloria, terrorem quoque passionis paucis inserere curauit, ut cum morientem cernerent, quem glorificandum audierant, dolorem passionis spe promisse glorificationis mitigarent, simulque se ipsi pararent, si gloriam regni diligerent, mortis non horrere periculum. Generationem autem non tantum Iudeorum, uerum omnium reproborum appellat a quibus etiam nunc filius hominis in corpore suo, hoc est, in ecclesia multa patitur et reprobatur.

Et sicut factum est in diebus Ne, ita erit et in die filii hominis. Subitum aduentus sui diem plurimis affirmat exemplis: nam quem fulguri cito omnia transuolanti comparauerat, eumdem diebus Ne uel Loth, quando repentinus mortalibus superuenit interitus,  equiparat.

Edebant et bibebant, uxores ducebant, et dabantur ad nuptias. Non hic iuxta uesanum Marcionis et Manichei, et Tatiani principis encratitarum dogma coniugia uel alimenta damnantur, cum in his successionis, in illis nature sint posita subsidia. Sed iuxta quod Apostolus ait, omnia mihi licent, sed non omnia expediunt, immoderatus potius licitorum usus arguitur; neque enim quia hec agebant, sed quia his se totos dedendo Dei iudicia contemnebant, aqua uel igne perierunt.

Usque in diem qua intrauit Ne in arcam, et uenit diluuium, et perdidit omnes. Ne arcam edificat cum Dominus ecclesiam de uiris fidelibus quasi lignis leuigatis adunando construit, quam perfecte consummatam  ingreditur, cum hanc in die iudicii presentia sue uisionis eternus habitator illustrat. Sed cum arca edificatur, iniqui luxuriantur, cum uero intratur, intereunt, quia qui sanctis hic certantibus insultant, eis illic coronatis, eterna damnatione plectentur.

Similiter sicut factum est in diebus Loth: edebant et bibebant, emebant et uendebant, plantabant et edificabant. Pretermisso Dominus illo maximo et infando Sodomorum scelere, sola ea que leuia uel nulla putari poterant delicta commemorat, ut intelligas illicita quali pena feriantur, si licita et ea sine quibus hec uita non ducitur immoderatius acta igne et sulphure puniuntur.

Qua die autem exiit Loth a Sodomis, pluit ignis et  sulphur de celo et omnes perdidit. Hactenus Loth in Sodomis, id est, electorum populus inter reprobos ut aduena moratur, et ipse aspectu et auditu iustus, et iuxta interpretationem nominis Loth, eorum flagitia quantum ualet declinans. Exeunte autem Loth Sodoma peribit, quia in consummatione seculi exibunt angeli et separabunt malos de medio iustorum, et mittent eos in caminum ignis. Ubi notandum quod ignis et sulphur, que de celo pluisse commemorat, non ipsam perennis supplicii flammam, sed subitaneum diei illius significat aduentum; neque enim ignis ille perpetuus superueniens impios puniet, sed ipsi potius a conspectu iudicis eiecti, in ignem mittentur eternum. Quamuis et eidem igni sulphur non  dubitemus inesse testante Ioanne qui utrumque ignem et subite scilicet correptionis et sempiterne concremationis describens ait, et descendit ignis a Deo de celo, et deuorauit eos, et diabolus qui seducebat eos missus est in stagnum ignis et sulphuris, ubi et bestia et pseudoprophete cruciabuntur die ac nocte in secula seculorum.

Secundum hec erit qua die filius hominis reuelabitur. Pulchre reuelabitur, qui interim non apparens omnia uidelicet tunc apparens iudicabit.

In illa hora, qui fuerit in tecto, et uasa eius in domo, ne descendat tollere illa. Hactenus de eo, quod regnum Dei, id est Christus, non cum obseruatione, sed insperatus adueniat; nunc a qualibus idem aduentus exspectari debeat ostenditur. In tecto ergo est qui  excedens carnalia tanquam in aura libera spiritaliter uiuit, uasa eius in domo concupiscentie sunt carnales, quas in imis amauerat, sed superna petens in hoc mundo reliquerat, quas imminente iudicio necesse est nullatenus repetat, illam enim horam non eam qua iudex uenit, sed qua uenturus est dicit.

Et qui in agro, non redeat retro. Qui operatur in Ecclesia, et sicut Paulus et Apollo plantat et rigat, non respiciat ad seculum cui renuntiauit.

Memores estote uxoris Loth. Uxor Loth significat eos qui in tribulatione retro respiciunt, et se ab spe diuine promissionis auertunt. Et ideo in statuam salis facta est, ut admonendo homines ne hoc faciant tanquam condiat cor eorum, ne sint fatui.

Quicunque quesierit animam suam saluam facere,  perdet illam. Duobus modis hec sententia recte potest intelligi, sed ad unum omnino finem uterque intellectus refertur, ut uidelicet aduersa pro Christo pati, imo ipsam mortem non timeamus obire, qui enim, minante mortem persecutore, si non negauerit Christum, magis eligit ad tempus saluare animam suam negando, eterne hanc procul dubio perditioni preparat, item qui salutem anime sue querit eternam temporaliter eam inter persecutorum manus perdere, hoc est, in mortem dare non dubitat. Utri autem sensui congruat apte quod sequitur.

Et quicunque perdiderit illam, uiuificabit eam. Id est qui hic perdiderit, illic uiuificabit, qui propter Christum morti tradiderit, tota die estimans eam ut ouem occisionis exsurgente tunc et adiuuante Christo  liberam eam inueniet propter nomen Christi.

Dico uobis: Illa nocte erunt duo in lecto uno. Dixerat supra Dominus eum qui in agro sit redire non debere: quod ne de his tantum, qui aperte de agro redituri, hoc est, palam Dominum negaturi sunt dictum putares, pergit ostendere nonnullos qui cum faciem in anteriora tenere uideantur, animo tamen ac mente retro respiciant. In illa ergo nocte dixit ne illa tribulatione tam tenebrosa ut in errorem inducantur, si fieri potest, etiam electi, duo erunt in lecto, illi uidelicet, qui otium et quietem eligunt: neque negotiis secularibus, neque negotiis ecclesiasticis occupati, que illorum quies lecti nomine significata est.

 Unus assumetur et alter relinquetur. Non quasi de duobus hominibus dictum est, sed de duobus generibus affectionum. Qui enim propter Deum continentie studuerit, ut sine sollicitudine uiuens cogitet que Dei sunt, assumetur a Deo; qui uero uel humane laudis amore et alia qualibet uitiorum correptione, statum monastice uite, quo imbutus est, leserit, hic ubi relinquendus sit Hieremie lamentationes insinuant, qui otiose cuiuslibet et peccatricis anime sub Iudee specie lapsum describens ait, uiderunt eam hostes et deriserunt sabbata eius.

Due erunt molentes in unum. Molentes appellat eos, qui in plebibus constituti reguntur a doctoribus agentes ea que sunt huius seculi. Quos et feminarum nomine significauit, quia consiliis ut dixi peritorum regi  eis expedit; et molentes dixit, propter temporalium negotiorum orbem atque circuitum, quas tamen in unum molentes dixit, in quantum de ipsis rebus et negotiis suis prebent usibus ecclesie: unaqueque enim huius mundi actio mola est, que dum multas curas congerit, humanas mentes quasi per gyrum uertit, atque ex se uelut farinas proiicit, quia inquieto corde semper minutissimas cogitationes gignit.

Una assumetur, et altera relinquetur. Assumetur ea pars que connubia propter amorem tantum generis exercuerit, terrenamque substantiam ob acquirenda celestia dispensauerit; relinquetur autem que coniugiis ob illecebras carnis seruierit, terrena uero si qua ecclesie uel pauperibus obtulerit, ideo fecerit ut quasi redemptio Domini his amplius abundet.

 Duo in agro, unus assumetur, et alter relinquetur. Sicut supra in lecto, et molentes in unum posuit, sic et hic in agro uno reor intelligendum, significat autem eos qui operantur in ecclesie ministerio, tanquam in agro Dei, cui suus agricola dicebat: Dei agricultura estis; assumetur autem ille, qui non adulterans uerbum Dei, sed sicut ex Deo coram Deo locutus fuerit in Christo: qui uero Christum annuntiauerit non caste, sed occasione, relinquetur ab eo.

Respondentes dicunt illi: Ubi, Domine? Qui dixit eis: Ubicunque fuerit corpus, illuc congregabuntur aquile. Duo Saluator interrogatus, ubi scilicet boni assumendi, et ubi sint mali relinquendi, unum dixit, aliud subintelligendum reliquit: sanctos enim secum futuros asseuerando reprobos nimirum a sua  uisione secernendos, et ideo non alibi quam cum diabolo damnandos insinuat. Ubicumque ergo fuerit Dominus corpore, illuc congregabuntur electi, qui eius passionem humilitatemque imitando tanquam de eius carne saturantur, quorum per resurrectionem renouabitur ut aquile iuuentus ut uiuant et regnent cum saluatore suo in secula seculorum. Amen.



HOMILIA CXLu. IN uIGILIA SANCTI LAURENTII. Lectio libri Ecclesiastici.

Confitebor tibi, Domine rex, et collaudabo te Deum saluatorem meum. Confitebor nomini tuo, quoniam adiutor et protector factus es mihi, et liberasti corpus  meum a perditione, a laqueo lingue inique et a labiis operantium mendacium, etc.

Dominus enim et rex Deus et saluator ecclesie est iehsu Christus qui et caput et sponsus eius est, unde Apostolus monendo mulieres uiris suis subditas esse ad Ephesios scripsit dicens: Mulieres uiris suis subiecte sint sicut Domino, quoniam uir caput est mulieris, sicut et Christus caput est Ecclesie, ipse saluator est corporis. Et item: uiri, inquit, uxores uestras diligite sicut et Christus dilexit Ecclesiam et se ipsum tradidit pro ea, ut illam sanctificaret mundans lauacro aque in uerbo, ut exhiberet ipse sibi gloriosam Ecclesiam non habentem maculam aut rugam, aut aliquid huiusmodi, sed ut sit sancta et immaculata. Hic ergo adiutor et protector factus est sponse sue cum tradidit  semetipsum pro illa ut liberaret illam a perditione, in quam per preuaricationem primi hominis lapsa est, et a laqueo lingue inique, a blasphemia nimirum idololatrie, ne immolaret neque seruiret creature potius quam creatori, et a labiis operantium mendacium, hoc est doctrinis falsis philosophorum atque hereticorum.

Et in conspectu astantium factus es mihi adiutor. Et liberasti me secundum multitudinem misericordie nominis tui a rugientibus preparatis ad escam. Hoc testimonio exprimit persecutores Ecclesie qui propter odium nominis Christi persequuntur fideles et tradunt eos suppliciis diuersis morti afficiendos, quatenus eos auertant a confessione catholice fidei et a cultura ueri et unius Dei. Quos bene comparat seuis  bestiis que rugitu forti et feroci hiatu escam appetunt. Sed de his Dominus electos suos liberat, cum animas eorum a persecutionum estibus illesas seruat, propter quarum euersionem seui persecutores corpora maxime laniant. Unde sequitur:

De manibus querentium animam meam, et de portis tribulationum que circumciderunt me. Portas ergo tribulationum, quas melius sentire possumus quam ora principum et tyrannorum, unde mine prodeunt, et fraudulente suasiones indictionesque suppliciorum, ut siue per ficta blandimenta, seu per atrocia tormenta seruos Dei fidem Christi abnegare faciant? Sed immittit angelum Dominus in circuitu timentium eum, et eripiet eos.

Et a pressura flamme que circumdedit me: et in  medio ignis non sum estuatus. Hoc plerumque historialiter in passionibus martyrum contigisse legimus, ut sicut tres pueri in camino ignis ab ardore flamme illesi seruati sunt, ita et isti ab incendio ignis incontaminati seruarentur. Sed quia hoc omnibus martyribus Dei non est concessum, cum plurimi eorum in igne corporaliter concremati essent; uerumtamen anime eorum libere celi secreta petierunt, melius hic ignem et flammam ualidum persecutionis estum intelligimus, qui licet sanctos Dei temporaliter affligere posset, usque ad anime tamen internecionem pertingere non potuit. Ideo subiungit:

De altitudine uentris inferi, et a lingua coinquinata, et a uerbo mendacii, a rege iniquo, et a lingua iniusta.  Subauditur liberauit me: non enim preualebat uis nefanda inimicorum usque ad interitum peruenire animarum, quem hic uentrem inferi appellat, nec lingua coinquinata blasphemiis, nec uerba mendacia a rege iniquo, et lingua iniusta prolata potuerunt aliquo modo uiolare sanctorum precordia, sed licet corpora penis uariis afficerent et morti temporali addicerent, anime tamen in confessione nominis Christi usque ad finem uite perstiterunt. Unde et felicius post mortem in eterna uita cum sanctis angelis Dei sine fine gaudebunt. De quo et subditur:

Laudabit usque ad mortem anima mea Dominum, et uita mea appropinquans erat in inferno deorsum. uitam suam in inferno appropinquare dicit, quia carnis uita quotidie deficiendo ad mortem appropinquat,  infernus enim hic pro morte positus est quia mors carnis preuaricationis prime est uindicta, sicut infernus peccatricium animarum perpetua pena. Sed mortem carnis nemo euadit. Quis est enim homo qui uiuit et non uidebit mortem? Unde alibi scriptum est: Nemo est ergo qui semper uiuat, et huius rei habeat fiduciam, inferni uero cruciatum sancti homines per gratiam Christi euadere possunt, quia de carnis uinculo absoluti ad celeste gaudium mox migrabunt.

Circumdederunt me undique, et non erat qui adiuuaret. Respiciens erem ad adiutorium hominum, et non erat. Memoratus sum misericordie tue, Domine, et operationis tue, que a seculo est: quoniam erues sustinentes te, Domine, et liberas eos de manibus angustie.  Dominus Deus noster, uidens ecclesiam membra sua undique ab hostibus circumdari, et humanum solatium defieri: inde querit adiutorium unde nouit omnium bonorum uenire profectum, non suis ergo meritis, nec humanis actibus, sed misericordie Dei tribuit, quod si ab inimicis ereptam et liberatam esse agnoscit: et non solum liberatam, imo etiam honore uirtutum sublimatam, atque miraculorum fulgore glorificatam. Quoniam ex ipso et per ipsum et in ipso sunt omnia, ipsi honor et gloria in secula seculorum. Amen.



HOMILIA CXLuI. IN EODEM FESTO. Lectio sancti Euangelii secundum Mattheum.

In illo tempore dixit iehsu discipulis suis: Si quis  uult post me uenire, abneget semetipsum, et tollat crucem suam, et sequatur me, etc.

Postquam discipulis mysterium sue passionis et resurrectionis ostendit, hortatur eos ad sequendum sue passionis exemplum, et omnibus propter se tribulationem perpessis, salutem in futuro promittit animarum; non tamen omnibus, uerum perfectioribus quanta ipse passurus, quodue a mortuis esset resurrecturus aperuit, si quis uult, inquit, post me sequi, abneget semetipsum; tunc autem nos ipsos abnegamus, cum uitamus quod per uetustatem fuimus, et ad hoc nitimur quod per nouitatem uocamur. Et tollat crucem suam et sequatur me. Duobus etenim modis crux tollitur, cum aut per abstinentiam afficitur  corpus, aut per compassionem proximi affligitur animus, pensemus qualiter utroque modo Paulus crucem suam tulerit, qui dicebat: Castigo corpus meum et in seruitutem redigo, ne forte aliis predicans ipse reprobus efficiar. Ecce in afflictione corporis audiuimus crucem carnis, nunc in compassione proximi audiamus crucem mentis, ait: Quis infirmatur et ego non infirmor? quis scandalizatur et ego non uror? Perfectus quippe predicator ut exemplum daret abstinentie crucem portabat in corpore, et qui in se trahebat damna infirmitatis aliene crucem portabat in corde.

Qui enim uoluerit animam suam saluam facere, perdet eam, qui autem perdiderit animam suam propter me, inueniet eam. Magna et mira sententia quemadmodum  sit hominis in animam suam amor, ut pereat; odium ne pereat, si male amaueris, tunc odisti; si bene oderis, tunc amasti felices qui oderunt custodiendo ne pereant amando.

Quid enim prodest homini si uniuersum mundum lucretur, anime uero sue detrimentum patiatur? Cum persecutio ab aduersariis deest, ualde uigilantius cor custodiendum est, nam pacis tempore quia licet uiuere, libet etiam ambire, plerumque autem et auaritiam uincimus, sed adhuc obstat, quod uias rectitudinis minori tenemus custodia perfectionis. Nam sepe labentia cuncta despicimus; sed tamen adhuc humane uerecundie usu prepedimur, ut rectitudinem quam seruamus in mente, nondum exprimere ualeamus in uoce, et tanto Dei faciem ad iustitie  defensionem negligimus, quanto humanas facies contra iustitiam ueremur.

Aut quam dabit homo commutationem pro anima sua? Pro Isrel datur commutatio Aegyptus et Aethiopia, et pro anima humana illa sola retributio quam Psalmista canit: Quid retribuam Domino pro omnibus que retribuit mihi? calicem salutaris accipiam et nomen Domini inuocabo.

Filius enim hominis uenturus est in gloria Patris sui cum angelis suis. Quia qui in hominis natura minor est Patre, ipse in unitate unius eiusdemque est glorie cum Patre.

Et tunc reddet unicuique secundum opera eius. Petrus predicatione mortis Dominice scandalizatus, sententia Domini fuerat increpatus, prouocatis discipulis  suis ut abnegent se et tollant crucem suam, et morientium animo magistrum sequerentur, grandis terror audientium, et qui posset principe Apostolorum perterrito etiam aliis Apostolis metum iniicere. Idcirco tristibus leta succedunt, et dicit: Filius hominis uenturus est in gloria Patris sui cum angelis suis. Times mortem, audi gloriam triumphantis; uereris crucem, ausculta angelorum ministeria. Et tunc, inquit, reddet unicuique secundum opera eius, non est distinctio Iudei et Greci, uiri et mulieris, pauperum et diuitum, ubi non persone, sed opera considerantur.

Amen, dico uobis, sunt quidam de hic stantibus qui non gustabunt mortem donec uideant filium hominis  uenientem in regno suo. Regnum Dei in quo filius Dei idem qui et filius hominis regnat, hoc loco presens Ecclesia uocatur; et quia nonnulli ex discipulis usque adeo uicturi in corpore erant, ut Ecclesiam Dei constructam conspicerent, et contra mundi huius gloriam per auctoris sui potentiam erectam consolatoria promissione nunc dicitur: Sunt quidam de his stantibus qui non gustabunt mortem, donec uideant filium hominis uenientem in regno suo, hoc est, ostendentem potestatem suam. Sed cum tanta Dominus subeunde mortis precepta ederet quid necessarium fuit, ut ad hanc subito promissionem ueniret? Quod si subtiliter attendimus, quanta dispensatione pietatis agatur, agnoscimus; discipulis enim rudibus, etiam de presenti uita aliquid promittendum fuit ut possent  robustius in futura solidari: quod etiam ubicunque fuerit, gratia Dei factum erit qui uult omnes homines saluos esse et ad agnitionem ueritatis peruenire, ipsi gloria et imperium in secula seculorum. Amen.



HOMILIA CXLuII. IN NATALI SANCTI LAURENTII. Lectio Epistole beati Pauli apostoli ad Corinthios.

Fratres, qui parce seminat, parce et metet; et qui seminat in benedictionibus, de benedictionibus et metet uitam eternam, etc.

Beati Laurentii, fratres karissimi, hodie festa celebramus, qui fidelis est inuentus Domini sui dispensator in omnibus, nam ecclesie opes a magistro commendatos sicut fideliter dispensauit, ita a  Domino Deo suo feliciter meruit coronari; unde et de fideli dispensatore presens Lectio retulit quam audistis: Qui parce, inquit, seminat, parce et metet, quia quanta hic quisque pro Domino de terrenis istis et transitoriis dederit, tanta in futuro recipiet premia, si ea bono ac simplici dederit animo; multi enim multa donantes perdunt mercedem, quia recipiunt ab hominibus quam exquirunt laudem. Unde sequitur, et qui seminat in benedictionibus de benedictionibus et metet, ac si diceret: Qui bonum quod potest ea tantum intentione agit, ut futura et eterna a Domino recipiat premia, econtrario fructus boni seminis messurus est in celesti patria.

Unusquisque prout destinauit in corde suo, non ex  tristitia, aut ex necessitate. Id est, uoluntarius, non coactus. Sequitur

Hilarem enim datorem diligit Deus, ideoque secundum illam faciamus Salomonis sententiam, in omni dato hilarem uultum ostende, quia Deus scrutatur cordis arcana, hilarem uult hic esse in labore suo doctorem, unde Paulus alibi ait: Si enim uolens hoc ago mercedem habeo, si autem inuitus, dispensatio mihi credita est, quam si digne non facio, ultionem recipio.

Potens est enim Deus omnem gratiam abundare facere in nobis. Facit suam Deus semper in omnibus misericordie largitatem, quicunque sincero corde eius quesierint bonitatem. Proinde nostrum est tantum uoluntatem nostram puriter Deo commendare,  et omnia quecunque bona eius gratia largiente ualeamus, eius misericordie non nostris unquam meritis deputemus. Ipse in nobis omnem suam gratiam dignabitur implere:

Ut in omnibus semper omnem sufficientiam habentes, abundemus in omne opus bonum. Sicut scriptum est: Dispersit, dedit pauperibus, iustitia eius manet in eternum. Quia qui hic fideliter Domini sui commissa dispensat desiderabilem illam euangelici serui meretur audire sententiam: Euge, bone serue, in modico fidelis, intra in gaudium Domini tui. Quid est enim gloriosius homini quam dare terrena et transitoria, et emere celestia regna? offerre Domino acceptissimum munus sinceram uoluntatem, et deuote mentis industriam et indefessam uocem laudationis, et Christum  comitari? cum uenire ceperit iudicare coheres Christi fiere? angelis adequari? Honoremus igitur, fratres karissimi, beatum Laurentium, qui dum fide sua persecutoris flammas uicit, ostendit nobis per ignem fidei gehenne incendia superari. Gaudeamus quoque gaudio spiritali, et de felicissimi uiri fine gloriemur in Domino, cuius oratione et patrocinio adiuuari nos sine cessatione confidimus, si eius solemnia dignis moribus et sanctis operibus celebremus; corroboremus nos inuicem spiritu caritatis ad superandas omnes tentationes et insidias, mirum constantes simus, et in omni bono unanimes contra omnium uitiorum stimulos fidei clypeo muniamur, per eum qui uicit diabolum et nobis illum uincere ualetudinem dedit, iehsu Christus Dominus noster  cui laus et gloria per omnes eternitates. Amen.



HOMILIA CXLuIII. IN EODEM FESTO. Lectio sancti Euangelii secundum Ioannem.

In illo tempore, dixit iehsu discipulis suis: Amen, amen dico uobis, nisi granum frumenti cadens in terram mortuum fuerit, ipsum solum manet; si autem mortuum fuerit, multum fructum affert.

Se dicebat ipsum esse mortificandum et multiplicandum: mortificandum in infidelitate Iudeorum, multiplicandum fide omnium populorum; iam uero exhortans ad passionis sue sectanda uestigia, subiungit:

 Qui amat animam suam, perdet eam; quod duobus modis intelligi potest: qui amat perdet, id est si amas, perde, si cupis uitam tenere in Christo, noli timere mori pro Christo. Item alio modo: Qui amat animam suam, perdet eam: noli amare in hac uita, ne perdas in eterna uita; hoc autem quod posterius dixi magis habere uidetur euangelicus sensus. Sequitur enim:

Et qui odit animam suam in hoc mundo, in uitam eternam custodit eam. Ergo quod supra dictum est, qui amat, subintelligitur, in hoc mundo, ipse utique perdet; qui autem odit, utique in hoc mundo, in uitam eternam ipse custodit eam. Magna et mira sententia quemadmodum hominis sit in animam suam amor ut pereat odium ne pereat: si male amaueris,  tunc odisti; si bene oderis, tunc amasti. Felices qui oderunt custodiendo, ne perdant amando. Hic anime nomine uita presens designatur uel etiam huius uite delectatio, que perdita est, ut feliciter inuenias uoluntatem tuam in regno Dei quam fortiter uicisti in hoc seculo; nam sancti martyres odio habuerunt hanc presentem uitam, pro Christi nomine dum magis uoluerunt hanc presentem uitam perdere quam Christum negare, implentes quod sequitur:

Si quis mihi ministrat, me sequatur. Quid est me sequatur, nisi me imitetur? Christus enim passus est pro nobis, ut ait Apostolus Petrus, relinquens nobis exemplum ut sequamur uestigia eius. Ecce quid dictum est, si quis mihi ministrat me sequatur? quo fructu? qua mercede? quo premio?

 Et ubi sum, inquit, ego, illic et ministri mei erunt. Merces est amoris et operis pretium quo ministratur Christo esse cum illo cui ministratur, ubi enim bene erit sine illo, aut quomodo male esse cum illo poterit? Audi euidentius:

Et si quis mihi ministrauerit, honorificabit eum Pater meus, qui est in celis. Quo honore nisi ut sit cum filio eius? Quod enim superius ait, ubi ego sum illic et minister meus erit, hoc intelligitur exposuisse cum dicit honorificabit eum Pater meus. Nam quem maiorem honorem accipere poterit adoptatus, quam ut sit ibi ubi est unicus non equalis factus diuinitati, sed conscius eternitati. Quid sit autem ministrare Christo, cui operi merces tanta promittitur considerandum est, si quis mihi ministrat me sequatur, hoc  intelligi uoluit, ac si diceret, si quis me non sequitur, non mihi ministrat. Ministrant ergo Iesu Christo qui non sua querunt sed que Iesu Christi; hoc enim est, me sequatur, uias ambulet meas, non suas, sicut alibi scriptum est: Qui se dicit in Christo manere, debet sicut ille ambulauit, et ipse ambulare. Igitur qui tali modo sequitur Dominum Christum, scilicet ut mandata eius custodiens in fide recta usque in finem perseueret, ipse cum eo in celesti regno gaudebit in perpetuum.



HOMILIA CXLIX. IN ASSUMPTIONE SANCTAE MARIAE. Lectio libri Ecclesiastici.

In omnibus his requiem quesiui, et in hereditate Domini morabor. Tunc precepit et dixit mihi creator  omnium: et qui creauit me, requieuit in tabernaculo meo, etc.

Dei filius uerbum et sapientia Dei patris locutus per Salomonem in persona sapientie quod est ipse, annuntians humano generi quod in eis requiescere et in illis manere desideraret, quia homo ad imaginem Dei factus, si in Deo manere uoluerit, mundo corde et sincera uoluntate Deus in eo manet, et ipse in Deo. Unde in presenti lectione, quam audistis loquitur sapientia Dei ad homines filius Dei: In omnibus his requiem quesiui, ut est illud quod Apostolus ait: Deus enim uult omnem hominem saluum fieri et in agnitionem ueritatis uenire, ut relicto errore terrene concupiscentie et desideriis expugnatis carnalibus  mundo corde et casto corpore dignum sapientie Dei habitaculum in se preparet unusquisque. Nam subditur: Et in hereditate eius morabor. Hereditas Dei sunt omnes diligentes Deum, et eius uoluntatis fideles cooperatores in suam ipsorum salutem. Tunc precepit et dixit mihi creator omnium, et qui creauit me, requieuit in tabernaculo meo. Dei sapientia, id est, Dei filius manens in eternitate cum Patre equali per omnia Patri in maiestate, hominem quem ad suam imaginem fecit eterne immortalitatis possessorem esse constituit; sed seducto a diabolo, et per peccatum mortali facto, sua misericordia proposuit humana se indui mortalitate, ut humanitatem iterum ad eternam reduceret immortalitatem.

Et dixit mihi. Multis modis antea per patriarchas  et prophetas suum huic mundo nuntiauit aduentum.

In Iacob inhabita. In eis enim se habitare promisit, qui uitia et peccata supplantant, et conculcant ea bone operationis studio diuina gratia largiente: sequitur.

Et in Isrel hereditare. Id est, in his qui in castitate et bonorum operum sanctitate Dei uisione dignos se exhibent, ut est illud: Beati mundi corde, quoniam ipsi Deum uidebunt.

Et in electis meis mitte radices. Hi sunt enim electi Dei, qui omnia oblectamenta huius mundi tota deserunt uoluntate, qui huic mundo inherent sola tantum necessitate, de quibus dicit Apostolus: Qui utuntur hoc mundo, tanquam non utantur, id est,  necessitate tantum, et non delectationis consensu.

Et sic in Sion firmata sum, et in ciuitate sanctificata similiter requieui, et in Hierusalem potestas mea. In talibus enim Dei sapientia filius Dei manere dignatur, qui bonorum operum exemplis speculum uite aliis prebent in semetipsis, et in sancta Ecclesia sanctis moribus sibimetipsis et aliis operantur salutem, et ad eterne pacis uisionem festinant.

Radicaui in populo honorificato, et in partes Dei mei hereditas illius. Elegit enim Deus pre omnibus gentibus Isreliticum populum peculiarem, quia Isrel uir uidens Deum dicitur, eos uult spiritualiter intelligi, qui castitate uite in sancta conuersatione ad eterna semper gaudia contemplanda festinant. Quod eorum tantum donum est, qui diuina gratia largiente  pro solo appetitu eterne glorie continentie uel etiam uirginitatis propositum seruant.

Quasi cedrus exaltata sum in Libano, et quasi cypressus in monte Sion. Cedrus atque cypressus qui summi odoris sunt arbores, et altiores ceteris in Libano arboribus, qui ecclesiam significant excelsioris in ecclesia uirtutis uiros possumus intelligere, id est, uirgines qui centesimum merentur metere fructum. Quod manifeste signatum est in beatissima Dei genitrice Maria, cuius hodie annuum diem beatissime assumptionis celebramus in celum, quia quod Deus Dei filius se in hunc mundum ad redemptionem humani generis uenisse promisit, non per nuptam quamuis sanctam, ut legimus multis in scripturis, non  per uiduam castam, sed per solum hoc uirgineum corpus impleuit. Quia quasi sol oriens nitidus ab omni pollutionis sorde processit ex utero uirginis matris felix certe et omni laude dignissima, que de celo suscepit prolem et mundo genuit saluatorem: cum igitur tanta sint merita uirginitatis, non tamen repudiandus est thorus castitatis: quia bonum uirginitatis non nisi a coniugali thoro procedit, castitas igitur in uirgine alta est et summa si in corde simul persistit et corpore, sed castitas coniugalis sanctior est que in corde simul persistit et corpore constat, quam illa que in corde tantum est casta et corde diuersis est modis adulterata, siue in iactantia aut in superbia aut etiam in appetitu libidinis. Unde, dilectissimi, nobis omni studio seruemus, non solum corpus,  sed etiam cor nostrum ab omni quod odit Dominus, et in omni quod ei placet confirmare cor nostrum eius misericordiam postulemus; et inter hec omnia toto cordis affectu nos auxilium beate uirginis imploremus, quia dum nos eam supplici obsequio frequentamus in terris, ipsa nos sedula prece Christo Domino nostro commendare dignatur in celis; quod ipse prestare dignetur qui in trinitate perfecta regnat et dominatur per omnia secula seculorum. Amen.



HOMILIA CL. IN EODEM FESTO. Lectio sancti Euangelii secundum Lucam.

In illo tempore, intrauit iehsu in quoddam castellum; et mulier quedam, Martha nomine, excepit illum  in domum suam: et huic erat soror nomine Maria, etc.

Hec lectio superiori pulcherrima ratione connectitur, quia uidelicet illa dilectionem Dei et proximi uerbis et parabolis, hec autem ipsis rebus et ueritate designat. Due quippe iste Domino dilecte sorores duas uitas spiritales quibus in presenti sancta exercetur Ecclesia, demonstrant. Martha quidem actualem, qua proximo in caritate sociamur; Maria uero contemplatiuam, qua in Dei amore suspiramus. Actiua enim uita est panem esurienti tribuere, uerbo sapientie nescientem docere, errantem corrigere ad humanitatis uiam, superbientem proximum reuocare, infirmitatis curam gerere, que singulis quibusque expediant dispensare, et commissis nobis qualiter  subsistere ualeant prouidere. Contemplatiua uero uita est caritatem quidem Dei et proximi tota mente retinere, sed ab exteriori actione quiescere, soli desiderio conditoris inherere ut nichil agere libeat, sed calcatis curis omnibus ad uidendam faciem creatoris sui animus inardescat, ita ut iam nouerit carnis corruptibilis pondus cum merore portare, totisque desideriis appetere illis hymnidicis angelorum choris interesse, admisceri celestibus ciuibus de eterna in conspectu Dei incorruptione gaudere.

Que etiam sedens secus pedes Domini, audiebat uerbum illius; Martha autem satagebat circa frequens ministerium. Hec utrique uite congruere nemo qui dubitet, et contemplatiue quidem uniformis perfectio  est, exutam mentem a cunctis habere terrenis eamque quantum humana imbecillitas sinit unire cum Christo, actiue uero quam frequens sit ministerium, gentium magister edocet, qui creberrimis epistolarum dictis suos pro Christo terra marique labores ac sua pericula commemorat. In quibus etiam uisiones et reuelationes Domini commendans, non minus se in speculatiua uirtute quod est imitabile, consummatum fuisse significat. Unde dicit, siue enim mente excidimus Deo, siue sobrii sumus uobis.

Que stetit et ait: Domine, non est tibi cure quod soror mea reliquit me solam ministrare? Dic ergo illi ut me adiuuet. De illorum persona loquitur, qui adhuc diuine contemplationis ignari solum quod didicere fraterne dilectionis opus Deo placitum ducunt,  ideoque cunctos qui Christo deuoti esse uelint huic mancipandos autumant.

Et respondens dixit illi Dominus: Martha, Martha, sollicita es et turbaris erga plurima; porro unum est necessarium. Et beatus Dauid solum hoc necessarium homini esse definiens, Deo iugiter inherere desiderat dicens: Mihi autem adherere Deo bonum est, ponere in Domino Deo spem meam; et alibi: Unam petii a Domino, hanc requiram, ut inhabitem in domo Domini omnibus diebus uite mee, ut uideam uoluntatem Domini et uisitem templum sanctum eius. Una ergo et sola est theoria, id est, contemplatio Dei cui merito omnia iustificationum merita, uniuersa uirtutum studia postponuntur.

Maria optimam partem elegit, que non auferetur ab  ea. Ecce pars Marthe non reprehenditur, sed Marie laudatur, neque enim bonam partem elegisse Mariam dicit, sed optimam, ut etiam pars Marthe iudicaretur bona. Quare autem pars Marie sit optima subinfertur cum dicitur que non auferetur ab ea. Actiua etenim uita cum corpore deficit: quis enim in eterna patria panem esurienti porrigat ubi nemo esurit? quis potum tribuat sitienti ubi nemo sitit? Quis mortuum sepeliat ubi nemo moritur? Cum presenti ergo seculo uita aufertur actiua: contemplatiua autem hic incipitur, ut in celesti patria perficiatur, quia amor ignis, qui hic ardere inchoat, cum ipsum, quem amat, uiderit, in amore amplius ignescit. Contemplatiua ergo uita minime aufertur, quia subtracta presentis seculi luce perficitur in eterna gloria per  Iesum Christum Dominum nostrum qui cum Deo Patre in unitate Spiritus sancti uiuit et regnat Deus per omnia secula seculorum. Amen.



HOMILIA CLI. HEBDOMADA XIII POST PENTECOSTEN. Lectio Epistole ad Corinthios.

Fratres, fiduciam talem habemus per Christum ad Deum: non quod sufficientes [simus] cogitare aliquid a nobis, quasi ex nobis; sed sufficientia nostra ex Deo est, etc.

Dubitandum non est, dilectissimi, omnem obseruationem Christianam conditionis esse diuine et quidquid in ecclesie consuetudine est receptum de traditione apostolica et de sancti Spiritus prodire doctrina.  Unde dicit in presenti lectione apostolus, fiduciam talem habemus per Christum ad Deum, quia nouimus uos non posse per uosmetipsos credidisse, sed diuina tantum agente gratia: non quod sufficientes sumus cogitare aliquid a nobis, quasi ex nobis, Ac si diceret: Nihil nostra possumus facere prudentia et uirtute, ut ipse Dominus ait: Sine me nil potestis; neque per nos rusticanos homines unquam fieri potuit, ut tanta esset fidelium multitudo festinantium ad salutem, sine gratia Dei. Unde subditur:

Sed sufficientia nostra ex Deo est. Qui omnia quecunque uoluerit operatur in seruis suis.

Qui et idoneos nos fecit ministros Noui Testamenti. Ut adimpleretur prophetia que dicit: Aperi os tuum, et ego adimplebo illud; et ipse Dominus: Non enim uos  estis, inquit, qui loquimini; sed Spiritus Patris uestri qui loquitur in uobis; et iterum, Ego enim dabo uobis os et sapientiam. Unde enim nisi a Spiritu sancto Apostoli tam idonei fuerunt ut tanta per eos diuina mysteria credentibus reuelarentur? Sequitur:

Non littera. Non enim omnia hec in litteris ueteris legis repererunt, sed Spiritus sancti docente gratia didicerunt.

Littera enim occidit. Quia in lege littere nulla remissio, sed semper ultio exercetur, ut hoc est: Si quis hoc uel illud fecerit, morte moriatur.

Spiritus autem uiuificat. Id est, lex gratie spiritalis omnem hominem uult saluum fieri et in agnitionem ueritatis uenire, eternamque uitam omnibus fideliter querentibus prestat.

 Quod si ministratio mortis, litteris deformata in lapidibus, fuit in gloria. Que mortificat peccatores et damnat, et tantum obseruantibus eam presentia bona promittit, et de futuris nec mentionem facit, et tamen in magna gloria erat obseruanda, quia umbram futurorum bonorum monstrauit. Ita ut non possent intendere filii Isrel in faciem Moysi, propter gloriam uultus eius, que euacuatur per Christi passionem atque resurrectionem, que omnium superexcellit gratiam.

Quomodo non magis ministratio Spiritus erit in gloria? Si enim quod euacuari potest in gloria est, quanto magis quod ad eternam gloriam ducit glorificandum est operibus sanctis et iustis, ut eterna etiam gloria per hec mereatur? Nam sicut orto sole  lumen obtunditur lune, cum tamen suo tempore magnum habeat lumen, ita comparatione glorie euangelice obumbratur omnis gloria ueteris legis. Nam si ministerium damnationis gloria est, quanto magis ministerium iustitie, dimittendo peccata hominibus et de filiis diaboli filios Dei faciendo? Quo contra sunt qui dicuntur in hac uita beati, quibus omnia huius mundi prospera cedunt, que beatitudo simul cum ipsa mundi euanescit prosperitate; hi autem uere beati dicuntur qui spe future beatitudinis beati sunt, qui hic multa propter Deum sustinent aduersa, et quanto maiores et multipliciores huius seculi tolerant iniurias, tanto semper sunt in animo letiores, quia tanto maior eis gloria cumulatur, qui non hic, sed in  illa uita beati futuri sunt, quia ibi omnium beatorum beatitudo perfecta erit. Quapropter si ad illam beatam uitam peruenire uolumus, sollicite uiuere debemus semperque terminum uite huius sollicite considerare. Unusquisque nostrum in contemplatione illius uite, huius seculi prospera caueat. Scriptum est enim: In omnibus operibus tuis memorare nouissima tua et in eternum non peccabis. Ideo mori oportet hominem in carne mundo, ne moriatur in anima Christo. Nam tunc quisque uiuere creditur, si seculi desideriis moriens in solo Deo uiuere delectetur. Largiente ipso et auxiliante Domino nostro Iesu Christo qui uiuit et regnat cum Patre et Spiritu sancto Deus per omnia secula seculorum. Amen.



HOMILIA CLII. ITEM UT SUPRA. Lectio sancti Euangelii secundum Marcum.


In illo tempore, exiens iehsu de finibus Tyri, uenit per Sidonem ad mare Galilee, inter medios fines Decapoleos, etc.

Decapolis est, ut ipso nomine probat, regio decem urbium trans Iordanem ad orientem circa Ippum et Pellam et Gadaram contra Galileam. Quod ergo dicitur, quia Dominus uenit ad mare Galilee inter medios fines Decapoleos, ipsos fines Decapoleos eum intrasse significat, neque enim mare transnauigasse dicitur, sed potius ad mare usque uenisse atque ad ipsum peruenisse locum qui medios fines Decapoleos longe trans mare positos respiciebat.

Et adducunt ei surdum et mutum, et deprecabantur  ut imponat illi manum. Surdus et mutus est qui nec aures audiendi Dei uerbum, nec os aperit proloquendi. Quales necesse est ut hi qui loqui iam et audire diuina eloquia longo usu didicerunt, Domino sanandos offerant, quatenus eos quos humana fragilitas nequit, ipse gratie sue dextera saluet.

Et apprehendens eum de turba seorsum. Apprehendens namque infirmum de turba seorsum educit, cum mentem peccatis languidam uisitatione sue pietatis illustrans, a consuetis humane conuersationis moribus euocat, atque ad sequenda preceptorum suorum itinera prouocat.

Misit digitos suos in auriculas eius. Mittere digitos in auriculas est per dona Spiritus sancti aures cordis ad intelligenda ac suscipienda uerba salutis aperire.  Nam digitum Dei appellari Spiritum sanctum testatur ipse Dominus cum dicit Iudeis: Si ego in digito Dei eiicio demonia, filii uestri in quo eiiciunt? quod exponens alius Euangelista dicit: Si ego in spiritu Dei eiicio demonia? Et magi in Aegypto superati dixerunt: Digitus Dei hic est; et lex in tabulis digito Dei scripta est lapideis. Digiti ergo Dei in auriculas eius missi qui sanandus erat, dona sunt sancti Spiritus, quibus corda, que a uia ueritatis aberrauerunt ad sciendam salutis uiam, ad audiendam discendamque reuelat. Et quia cognita ueritatis luce, sequi confessio debet, apte subiungitur:

Et exspuens linguam eius tetigit. Exspuens quippe Dominus, linguam tetigit egroti cum ad confessionem  fidei ora catechizatorum instituit, cum ora diu bruta ad uerba sapientie proferenda tactu sue pietatis informat, sputu namque Domini saporem designat sapientie.

Et suspiciens in celum. Suspexit namque in celum, ut inde mutis loquelam, inde auditum surdis, inde cunctis infirmantibus medelam doceret esse querendam.

Ingemuit. Ingemuit autem non quia ipsi opus esset cum gemitu aliquid petere a Patre, qui cuncta petentibus donat cum Patre, sed ut nobis gemendi daret exemplum; cum uel pro nostris uel pro nostrorum erratibus proximorum, superne presidia pietatis inuocamus.

Et ait illi: Ephpheta, quod est adaperire. Quod autem  ait ephpheta, id est, adaperire, ad aures proprie pertinet. Aures etenim ad audiendum aperiende: lingua uero ut loqui posset a retinaculis erat sue tarditatis soluenda.

Et statim aperte sunt aures eius, et solutum est uinculum lingue eius, et loquebatur recte. Ille etenim solus recte loquitur, siue Deum confitendo, siue aliis predicando, cuius auditum, ut celestibus possit auscultare, et obsecundare mandatis diuina gratia reserat, cuius linguam Dominus tactu sapientie que ipse est ad loquendum instituit. Talis autem merito potest dicere cum Psalmista, Domine, labia mea aperies, et os meum annuntiabit laudem tuam; et cum Isaia, Dominus dedit mihi linguam eruditam, ut sciam suscitare eum qui lapsus est uerbo; erigit mane, mane  erigit mihi aurem ut audiam quasi magistrum.

Et precepit illis ne cui dicerent. Quanto autem precipiebat, tanto magis plus predicabant, et eo amplius admirabantur dicentes: Bene omnia fecit: et surdos fecit audire, et mutos loqui. Si sciebat eos, sicut ille, qui notas habebat et presentes et futuras hominum uoluntates, tanto magis predicaturos, quanto magis ne predicarent eis precipiebat, ut quid hoc precipiebat nisi quia pigris uolebat ostendere quanto studiosius quantoque feruentius eum predicare debeant, quibus iubet ut predicent quando illi qui prohibebantur, tacere non poterant; studendum quippe est omni homini qui uult ad uitam ingredi ut bene docens et bene operans presentem uitam consummare contendat, quia sic absque ullo dubio ad gaudia  eterna Deo miserante perueniet.



HOMILIA CLIII. FERIA Iu. Lectio Epistole beati Pauli apostoli ad Corinthios.

Fratres, non predicamus nosmetipsos, sed Dominum nostrum Iesum Christum, etc.

Hoc est, non nostram gloriam annuntiamus ne quis nos dicat propter nos ipsos euangelizare ut nobis proficiat forte ad tempus: Sed Iesum Christum Dominum nostrum annuntiamus, subiicientes nos uirtuti maiestatique eius. Quando ergo nullum concutimus, nullum grauamus, et Christum Dominum nostrum fatemur, quid est ut elati iudicemur? quasi pro nostra  propria utilitate predicare ut gloriosi appareamus.

Nos autem seruos uestros per Iesum. In tantum se seruum Christi esse probat ut iubente ipso ministrum se horum in predicatione testetur, et pro utilitate horum subiectum in ministerio Euangelii. Seruos ergo dicens ministros significat, sed humiliter loquens sic dixit, ut uere ostenderet non ad suam gloriam predicari a se Euangelium, sed ad claritatem Domini Christi, cui obedit, cui seruit, sicut ipse Dominus ait: Ego sum in medio uestrum, ut non ministrer, sed ut ministrem. Non merito horum quibus ministrat, sed propter imperium Domini.

Quoniam Deus, qui dixit de tenebris lucem splendescere, illuxit in cordibus nostris ad illuminationem scientie claritatis Dei, in facie Christi Iesu. Hoc dicit  quia misericordia Dei factum est; ut nos, inquit, qui fuimus incredibiles in ignorantia, hoc est, in tenebris per nos daret Deus lumen ceteris gentibus. Quantum se adhuc humiliat, ut Dei solius et Christi gloriam proferat; illuminantur enim ut cognitionem habeant glorie Dei per Christum, ideo glorie Dei ait cognitionem, id est, non Dei solius, sed et Christi, qui est gloria eius ut significaret non Deum solum cognosci, sed et opera eius et misericordiam et prouidentiam, qua et condidit, et saluauit genus humanum uisus in Christo per gloriam uirtutis sue.

Habemus autem thesaurum istum in uasis fictilibus, uti sublimitas sit uirtutis Dei, et non ex nobis. Thesaurum sacramentum significauit Deus in Christo, quod credentibus manifestatur, incredulis uero quodam  uelamine tectum est, quia sicut thesaurus in occulto ponitur, ita et sacramentum Dei intra hominem, id est, in corde humano absconditur. Hunc ergo thesaurum in animo et corpore dicit esse a Deo datum, ut eminentia uirtutis eius appareat per homines, predicatores dumtaxat ut reconcilietur omnis lingua creatori suo.

In omnibus tribulationem patimur, sed non angustiamur; nunc ostendit propter quod idonei erant predicatores quia semper illis in necessitate adfuit Deus, ideo pressuram ait passi, sed non coangustati, hoc est, non permisit Deus tantum nos opprimi, ut cederemus inopiam passi, sed non destituti, id est, in inopia positi adfuit pastor Deus.

Persecutionem patimur, sed non derelinquimur. uerum  est, quia consulebat eis Deus, ne satis sibi facerent de his inimici.

Deiecti, sed non perimus. Id est, uerberibus prostrati obstante Deo non mortificati, siue enim clausi siue uinculati, adiutorio Dei manus hostium euadebant. Denique Paulus et Silas cum essent clausi iam cesi, et pedes eorum essent in neruo conclusi, alacres hymnum canebant Deo fortiores his facti qui non erant cesi.

Semper mortificationem Iesu in corpore nostro circumferentes, ut et uita Iesu in corporibus nostris manifestetur. Dubium non est quia in martyribus Christus occiditur, et in his qui pro fide patiuntur aut exitus, aut uincula, aut uerbera Christi passiones sunt,  ut et uita eius in corpore eorum palam fiat. Passiones enim sunt, que ostendunt meritum ad futuram uitam quam promisit Christus, unde alio loco dicit: Cum infirmor tunc potens sum; et iterum: Per multas tribulationes oportet nos intrare in regnum Dei. Quod nobis prestare dignetur, ipse Dominus noster iehsu Christus, qui cum Patre et Spiritu sancto uiuit et regnat Deus per omnia secula seculorum. Amen.



HOMILIA CLIu. ITEM FERIA Iu. Lectio sancti Euangelii secundum Mattheum.


In illo tempore transeunte inde Iesu, secuti sunt eum duo ceci, clamantes et dicentes: Miserere nostri, fili Dauid. Cum autem uenisset domum, accesserunt ad eum ceci, etc.

 Transeunte per domum principis Domino Iesu et pergente ad domum suam sicut supra legimus: Ascendens nauiculam transfretauit et uenit in ciuitatem suam: clamabant duo ceci dicentes: Miserere nostri, fili Dauid. Et tamen non sanati sunt in itinere, non transitorie, ut putabant, sed postquam uenit in domum suam, accedunt ad eum et intreunt. Quod autem dicunt ceci, fili Dauid, audiat Marcion et Manicheus et ceteri heretici, qui uetus laniabant instrumentum, et discant saluatorem appellari filium Dauid; si enim non est natus in carne, quomodo filius Dauid uocatur?

Et dicit eis iehsu: Creditis quia possum hoc facere uobis? Fidem eorum ipse noscens interrogat, ut fidem confessio promat, et confessionem uirtus consequatur  salusque uirtutem comitetur, quia ut Apostolus ait: Corde creditur ad iustitiam, ore autem confessio fit ad salutem.

Dicunt ei: Utique, Domine. Tunc tetigit oculos eorum dicens: Secundum fidem uestram fiat uobis. Per utique foris affirmant quod intus corde credulo gestant, et Deo firma professio factum meruit diuine pietatis. Secundum fidem, inquit, uestram fiat uobis: Hoc est quia fides iam mentem illuminat, oculorum lucem ipsa uobis restituat.

Et aperti sunt oculi eorum. Quia secundum Prophete sententiam, omnis qui crediderit in illum non confundetur. Quia ipsa ipse est lux uera, que illuminat omnem hominem uenientem in hunc mundum.

 Et comminatus est eis iehsu dicens: uidete ne quis sciat. Illi autem exeuntes diffamauerunt eum in tota terra illa. Et Dominus propter humilitatem fugiens iactantie gloriam hoc precepit: et illi propter memoriam gratie non possunt tacere beneficium. Nota ergo aliquod inter se iustum esse contrarium.

Egressis autem illis, ecce obtulerunt ei hominem mutum, demonium habentem. Et eiecto demone, locutus est mutus. Homo iste gentilem populum significat qui mutus erat, quia confessionem uere fidei in ore non habebat, nec non et surdus, quia audire legem Dei non consentiebat. Quod enim Grece dicitur magis tritum est sermone communi, ut surdus potius quam mutus intelligatur, sed moris est scripturarum, indifferenter uel mutum uel surdum  dicere. Hic ergo homo demonium habebat, quia idololatrie per omnia deditus erat. Cum ergo per predicatores sancti Euangelii ad saluatorem perducebatur, ablato errore gentilitatis, confessionem nominis Dei clarius resonare incipiebat.

Et mirate sunt turbe dicentes: Nunquam sic apparuit in Isrel. Pharisei autem dicebant: In principe demoniorum eiicit demones. Turba opera Dei confitetur et dicit nunquam sic apparuisse in Isrel: in turba nationum confessio est. Pharisei autem quia negare uirtutem Dei non poterant, opera calumniantur et dicunt: In principe demoniorum hic eiicit demonia, per suam calumniam usque hodie Iudeorum infidelitatem demonstrantes.

Et circuibat iehsu omnes ciuitates et castella, docens  in synagogis eorum, et predicans Euangelium regni, et curans omnem languorem et omnem infirmitatem. Cernis quod equaliter et uillis et urbibus et castellis, id est et magnis et paruis Euangelium predicauerit ut non consideraret nobilium potentiam, sed salutem credentium: Circuibat ciuitates, hoc habens operis, quod mandauerat pater, et hanc esuriem ut doctrina sua saluos faceret infideles. Docebat in synagogis et in uillis Euangelium regni, et post predicationem atque doctrinam curabat omnem languorem et omnem infirmitatem; nil quippe ei impossibile est, qui cuncta creauit et omnium dominatur iehsu Christus Dominus noster qui cum Patre et Spiritu sancto uiuit et regnat Deus per omnia secula seculorum. Amen.



HOMILIA CLu. FERIA uI. Lectio sancti Euangelii secundum Mattheum.


In illo tempore cepit iehsu exprobrare ciuitatibus in quibus facte sunt plurime uirtutes eius, quia non egissent penitentiam, etc.

Exprobratio ciuitatum Corozaim et Bethsaida et Capharnaum capituli huius titulo panditur quod ideo exprobrauerit eis que post factas uirtutes et signa quam plurima non egerint penitentiam.

ue tibi, Corozaim, ue tibi, Bethsaida. Queramus ubi scriptum sit quod in Corozaim et Bethsaida Dominus signa fecerit. Supra legimus: Et circuibat iehsu ciuitates et omnes uicos curans omnem infirmitatem, etc. Inter ceteras ergo urbes et uicos estimandum est  quoque in Corozaim et Bethsaida Dominum signa fecisse.

Quia si in Tyro et Sidone facte essent uirtutes que facte sunt in uobis, olim in cilicio et cinere penitentiam egissent. Notandum quod Tyrus metropolis est Phenicis in tribu Nephtalim. Hec quondam insula fuit posita alto mari, sed nunc contigua terre. Sidon quoque urbs est Phenicis insignis olim terminus Chananeorum ad aquilonem respiciens et postea regionis Iudee. Cecidit autem in sortem tribui Aser, sed non eam possedit, quia hostes nequaquam ualuit expellere. Interpretatur autem Tyrus angustia et Sidon uenatio, et significans gentes quas uenator diabolus in angustia peccati comprehendit, sed saluator iehsu per Euangelium absoluit.

 Et tu, Capharnaum, nunquid usque in celum exaltaberis? usque in infernum descendes. In altero exemplari reperimus: Et tu Capharnaum, que usque ad celum exaltata es usque ad inferna descendes; et est duplex intelligentia: uel ideo, ad inferna descendes, quia contra predicationem meam superbissime restitisti, et ideo quia exaltata usque ad celum meo hospitio, et meis signis atque uirtutibus tantum habens priuilegium maioribus plecteris suppliciis, quia his quoque credere noluisti. In Capharnaum autem, que interpretatur uilla pulcherrima, condemnatur incredula Ierusalem, cui dicitur per Ezechielem: Iustificata Sodoma soror tua ex te. Unde et consequenter subditur:

Quia si in Sodomis facte fuissent uirtutes que facte  sunt in te, forte mansissent usque in hunc diem. Minoris ergo iniustitie Sodoma, et quasi iusta esse dicitur in comparatione maioris iniustitie. Ierusalem cum illa exemplis Loth non fuerit correcta et ista filii Dei uerbis et miraculis semper exstiterit ingrata, imo prophetas nec non et ipsum Saluatorem occidit, et apostolos eius persecuta est.

uerumtamen dico uobis, quia terre Sodomorum remissius erit in die iudicii quam tibi. Remissior enim eorum erit pena, quorum minor est culpa, et in eos fortior procedet uindicta quorum maior est noxia. Iustus enim est Dominus in omnibus uiis suis, et sanctus in omnibus operibus suis, qui reddet unicuique secundum opera eius.



HOMILIA CLuI. IN NATALI SANCTI BARTHOLOMAEI APOSTOLI. Lectio Epistole ad Ephesios.


Fratres, iam non estis hospites et aduene, sed estis ciues sanctorum et domestici Dei, etc.

Ad id quod supra dixerat peregrinis testamentorum repromissionis, nunc respondet: ergo tam non estis hospites, id est peregrini. Et ad illud quod promiserat alienatis a conuersatione Isrel, modo respondet, estis ciues sanctorum et domestici Dei, quia qui aliquando longe fuistis, non habentes repromissiones de Christo, uel salute uestra, nunc prope estis, et non solum prope, sed etiam ciues sanctorum.

Superedificati super fundamentum apostolorum et prophetarum. Hoc est, supra nouum et uetus testamentum  collocati; quod enim apostoli predicauerunt, prophete futurum dixerunt. Quamuis dicat ad Corinthios: Deus primum posuit in ecclesia apostolos, secundo prophetas, sed alii prophete sunt: illo enim loco de ordinatione ecclesie disputat; hic uero de fundamento ecclesie; prophete enim disposuerunt, nam apostoli fundamenta iecerunt. Unde dicit Dominus ad Petrum, super petram edificabo Ecclesiam meam, hoc est, in catholice fidei confessione statuo fideles ad uitam. Nam et Dauid disposuit domum Dei, et significauit locum ubi fuerat, Salomon uero fundauit eam.

Ipso summo angulari lapide Christo Iesu, in quo omnis edificatio constructa crescit in templum sanctum  in Domino, in quo et uos cedificamini in habitaculum Dei in Spiritu sancto, in quo et uos Ephesii edificamini in templum ex uiuis lapidibus Deo summo. Quod si uniuersa edificatio, siue ex Iudeis siue ex gentibus constructa et compaginata per angularem lapidem qui duos parietes coniungit, crescit in unum templum unius Dei, nonne nobis omni labore studendum est, ut fiamus illi lapides, de quibus scriptum est, lapides sancti uoluuntur super terram, cum fuerimus uiui lapides ex omni parte dolati, leues, politi, nullam scabridinem habentes edificemur in templum, faciamus in nobismetipsis habitaculum Deo, ut dignetur in Spiritu sancto habitare in nobis; duos enim populos in se suscepit Saluator, et fecit unum in Domino, sicut et lapis angularis duos parietes  continet in unitate domus firmatos; fideles enim superficies sunt templi Dei in spiritu conuersantes ut possint heredes fieri celestis habitationis. Per Dominum nostrum Iesum Christum, qui cum Patre et Spiritu sancto uiuit et regnat Deus, per omnia secula seculorum. Amen.

Lectio sancti Euangelii secundum Lucam.

In illo tempore facta est et contentio inter discipulos quis eorum uideretur esse maior, etc.

Require in Passione Domini, que legitur in quarta feria.



HOMILIA CLuII. IN PASSIONE SANCTI IOANNIS BAPTISTAE. Lectio libri Sapientie.

Expectatio iustorum, letitia, spes autem impiorum  peribit, etc.

Require in Natale plurimorum martyrum.

Lectio sancti Euangelii secundum Marcum.

In illo tempore, misit Herodes et tenuit Ioannem, et uinxit eum in carcere propter Herodiadem, uxorem Philippi fratris sui, quia duxerat eam. Dicebat enim Ioannes Herodi: Non licet tibi habere uxorem fratris tui, etc.

uetus narrat historia Philippum Herodis maioris filium sub quo Dominus fugit in Aegyptum, fratrem huius Herodis, sub quo passus est Christus, duxisse uxorem Herodiadem filiam Regis Arete, postea uero socerum eius, exortis quibusdam contra generum simultatibus, tulisse filiam suam et in dolorem mariti prioris inimici eius nuptiis copulasse. Quis sit  autem hic Philippus euangelista Lucas plenius docet dicens, Anno decimo quinto imperii Tiberii Cesaris, procurante Pontio Pilato Iudeam, tetrarcha autem Galilee Herode, Philippo autem fratre eius tetrarcha Ituree et Trachonitidis regionis. Ergo Ioannes Baptista qui uenit in spiritu et uirtute Helie eadem auctoritate, qua ille Achab corripuerat et Hiezabel, arguit Herodem et Herodiadem, quod illicitas nuptias fecerint, et non liceat fratre uiuente, germanum illius uxorem ducere, malens periclitari apud regem, quam propter adulationem esse immemor preceptorum Dei.

Et cum dies opportunus accessisset, Herodes natalis sue cenam fecit principibus, et tribunis, et primis  Galilee. Soli mortalium Herodes et Pharao leguntur diem natalis sui gaudiis festiuis celebrasse, sed uterque rex infausto auspicio festiuitatem suam sanguine fedauit; uerum Herodes tanto maiore impietate quanto sanctum et innocentem Doctorem ueritatis et preconem uite ac regni celestis occidit, et hoc pro uoto ac petitione saltatricis, neque enim caput occisi ante conuiuas inferre puduit; nam Pharao nil talis uesanie commisisse legitur, sed tantum peccantem sibi eunuchum uita priuari iubens, quo longius a uere cultu religionis aberat, eo leuius in uiolatione sue festiuitatis deliquit. Attamen ex utriusque exemplo probatur, utilius esse nobis diem mortis future timendo et caste agendo sepius in memoriam reuocare, quam diem natiuitatis luxuriando celebrare.  Homo enim ad laborem nascitur in mundo, et electi ad requiem per mortem transeunt e mundo.

Cumque introisset filia ipsius Herodiadis, et saltasset, et placuisset Herodi, simulque recumbentibus, rex ait puelle: Pete a me quod uis, et dabo tibi, et iurauit illi, etc. Non excusatur Herodes quod inuitus et nolens propter iuramentum homicidium fecerit, quia ad hoc forte iurauit, ut future occisioni machinas preparet. Alioquin si ob iusiurandum fecisse se dicit, si patris, si matris postulasset interitum facturus fuerat an non? quod in se repudiaturus fuit, contemnere debuit et in Propheta.

Que cum exisset, dixit matri sue: Quid petam? At illa dixit: Caput Ioannis Baptiste. Herodias timens ne Herodes aliquando resipisceret, uel Philippo  fratri amicus fieret, atque illicite nuptie repudio soluerentur, monet filiam, ut in ipso statim conuiuio caput Ioannis postulet, dignum opus saltationis, dignum sanguinis premium.

Et contristatus est rex: propter iusiurandum et propter simul recumbentes noluit eam contristare, sed misso spiculatore precepit afferri caput eius in disco, etc. Consuetudinis Scripturarum est, ut opinionem multorum sic narret historicus, quomodo eo tempore ab omnibus credebatur. Sicut Ioseph ab ipsa quoque Maria appellatur pater Iesu, ita et nunc Herodes dicitur contristatus, quia hoc discumbentes putabant; dissimulator enim mentis sue, et artifex homicida, tristitiam preferebat in facie, cum letitiam haberet in mente, scelusque excusat iuramento, ut sub occasione  pietatis impius fieret. Quod autem subiicit: Et propter simul recumbentes, uult omnes sceleris eius esse consortes, ut in luxurioso impuroque conuiuio cruente epule deferrentur.

Et attulit caput eius in disco, et dedit illud puelle, et puella dedit matri sue. Quo audito discipuli eius uenerunt et tulerunt corpus eius, et posuerunt illud in monumento. Hoc iuxta litteram factum sit, nos autem usque hodie cernimus in capite Ioannis prophete, Iudeos Christum qui caput Prophetarum est perdidisse; aliter: Decollatio Ioannis minorationem fame illius qua Christus a populo credebatur insinuat, sicut exaltatio in cruce Domini saluatoris profectum designabat fidei, qua ipse qui prius a  turbis Propheta esse putabatur Dominus Prophetarum et Christus Dei filius a cunctis fidelibus est agnitus. Minutus ergo capite Ioannes, exaltatus est in cruce Dominus, quia sicut idem Ioannes ait, illum oportebat crescere, Ioannem autem minui; illum autem qui Propheta estimabatur, Christum cognosci, et eum qui Christus pro uirtutum sublimitate putabatur, Christi esse prophetam, et precursorem decebat intelligi, quod ipsum quoque distinctione temporis quo uterque illorum natus est, satis aperte signatum est: qui Ioannes quidem quem oportebat minui, cum diurnum lumen decrescere incipit natus est, Dominus autem qui uera lux mundi est, eo anni tempore, quo dies crescere incipit, luciflua nobis sue dona natiuitatis exhibuit; qui uiuit et regnat cum  Deo Patre in unitate spiritus sancti Deus per omnia secula seculorum. Amen.



HOMILIA CLuIII. HEBDOMADA XIu POST PENTECOSTEN. Lectio Epistole ad Galatas.

Fratres, Abrahe dicte sunt promissiones et semini eius. Non dicit: Et seminibus, quasi in multis, sed quasi in uno: Et semini tuo, qui est Christus, etc.

De lege per Moysen data populo Isrel, et de promissionibus Abrahe sanctissimi patriarche, tractans Apostolus, ut in presenti lectione audiuit dilectio uestra, Abrahe dicte sunt, inquit, promissiones redemptionis et saluationis humani generis et semini eius, ut dicitur ei: In semine tuo benedicentur  omnes tribus terre, ut maledictionis pars prima deleretur, et benedictio daretur pro maledictione omnibus qui Dei credere et obedire uoluerint preceptis. Non dicit: Et seminibus, quasi in multis, sed quasi in uno: Et semini tuo, qui est Christus, quia per nullius hominis merita nec promissio, nec ipsa data est benedictio, et facta redemptio in sola gratuita Christi Filii Dei misericordia.

Hoc autem dico, testamentum confirmatum a Deo, qua post quadringentos et triginta annos facta est Lex, non irritum facit ad euacuandam promissionem. Hic docet Apostolus non posse per Legem, que postea data est, repromissiones que ante facte sunt ad Abraham destrui, et posteriora prioribus preiudicare, cum repromissiones predicte Abraham ante  quadringentos et triginta annos Legis date fuerint, quod benedicerentur in semine eius, hoc est in Christo, uniuerse nationes, et ab omni maledictionis uinculo liberarentur.

Nam si ex lege hereditas. Ac si dicatur: Si per legis obseruationem nobis redderetur eterne patrie hereditas, que per Adam perdita est, iam non ex promissione. Non enim ad euacuandam promissionem uel destruendam data est Lex, ut in consequentibus dicitur:

Quid ergo Lex? Propter transgressiones omnino posita est. Propter offensiones enim multas, quas fecit Dei populus, lex transgressiones prohibendi data est, donec ueniret semen, id est Christus, cui  repromiserat mundi liberationem. Lex ordinata per angelos mansit peccata prohibens, ut qui per arbitrii libertatem noluerunt innocentes exspectare promissum, legalibus uinculis prepediti et in seruitutem mandatorum redacti, custodirentur usque in aduentum future in Christo fidei, que impletionem promissio afferret. Quod autem ait, ordinata per angelos, hoc uult intelligi quod in omni ueteri Testamento, ubi angelus primo uisus refertur, postea quasi Deus loquens inducitur, Mediator in illo, id est, Deus ipse iudex et rector loquebatur. Qui dixit: Ego sum Deus Abraham, et Deus Isaac, et Deus Iacob, mediator Dei et hominum. Inter dantem et accipientem Legem medius dicitur. Sic Lex ipsa que post promissionem data inter repromissionem  et completionem eius media subrepsit, in custodiam repromissionis eiusdem, non in subuersionem est data:

Mediator autem unius non est partis, sed inter Deum et hominem est medius: id est, qui suum humano generi in hunc mundum promisit aduentum ut cum pacificaret Deo homines et reconciliaret.

Deus autem unus est. Hoc ideo addit, ne quis putaret Christum ab unitate diuine nature posse diuidi, quia mediatoris suscepisset officium. Mediator enim Dei et hominum homo Christus iehsu, nequaquam alter in humanitate, alter in deitate est, sed in utraque idem unus est: nec purus homo conceptus, nec purus homo natus est, sed Deus uerbum  Dei assumpsit carnem pro salute humana, in qua qui impassibilis erat Deus, homo passibilis appareret: in qua immortalis Deus non posse mori, et homo mortalis mori posse ostenderetur, qui peccatum non admisit, sed penam pro nobis suscepit, ut per indebitam mortem ablueret culpam nostram. Agamus ergo gratias, dilectissimi, Deo Patri per Filium eius in Spiritu sancto, quia propter multam caritatem qua dilexit nos, misertus est nostri; et cum essemus mortui in peccatis, conuiuificauit nos in Christo, ut essemus in ipso noua creatura nouumque figmentum. Deponamus ergo ueterem hominem cum actibus suis, et adepti participationem generationis Christi, carnis renuntiemus operibus. Agnosce, o Christiane, dignitatem tuam et diuine  consors factus nature, noli in ueterem uilitatem degeneri conuersatione recedere. Memento capitis tui, et cuius sis corporis membrum reminiscere, qui erutus de potestate tenebrarum, translatus es in Dei lumen et regnum, per baptismatis sacramentum Spiritus sancti factus es templum. Noli tantum habitatorem prauis actibus effugare, et diaboli iterum subire seruitium, quia pretium redemptionis tue sanguis est Christi. Ipse in ueritate iudicabit, qui misericordia te redemit, iehsu Christus Dominus noster, qui uiuit et regnat cum Deo Patre et Spiritu sancto in unitate Deus, per omnia secula seculorum. Amen.



HOMILIA CLIX. ITEM UT SUPRA. Lectio sancti Euangelii secundum Lucam.


In illo tempore dixit iehsu discipulis suis: Beati oculi qui uident que uos uidetis, etc.

Non oculi scribarum et Phariseorum, qui corpus Domini tantum uidere, sed illi beati sunt oculi qui eius possunt cognoscere sacramenta. De quibus dicitur: Et reuelasti ea paruulis. Beati oculi paruulorum, quibus et se et Patrem Filius reuelare dignatur.

Dico enim uobis quod multi prophete et reges uoluerunt uidere que uos uidetis, et non uiderunt; et audire que auditis, et non audierunt. Abraham exsultauit ut uideret diem Christi, et uidit, et gauisus est.  Isaias quoque, Micheas et multi alii prophete uiderunt gloriam Domini, qui et propterea uidentes sunt appellati. Sed hi omnes, a longe aspicientes et salutantes, per speculum et in enigmate uiderunt; apostoli autem impresentiarum habentes Dominum conuescentesque ei, et queque uoluissent interrogando discentes, nequaquam per angelos aut uarias uisionum species opus habebant doceri. Quos uero Lucas multos prophetas et reges dicit, Mattheus apertius prophetas et iustos appellat: ipsi sunt enim reges magni qui tentationum suarum motibus non consentiendo succubuere, sed regendo promouerunt:

Et ecce quidam legisperitus surrexit, tentans eum dicens: Magister, quid faciendo uitam eternam possidebo?  Legisperitus, qui de uita eterna Dominum tentans interrogat, occasionem, ut reor, tentandi de ipsis Domini sermonibus sumpsit, ubi ait: Gaudete quod nomina uestra scripta sunt in celis. Sed ipsa sua tentatione declarat quam uera sit illa Domini confessio, qua Patri loquitur: Quia abscondisti hec a sapientibus et prudentibus et reuelasti ea paruulis.

At ille dixit ad eum: In lege quid scriptum est, quomodo legis? Ille respondens dixit: Diliges Dominum Deum tuum ex toto corde tuo, et ex tota anima tua et ex omnibus uiribus tuis, et ex omni mente tua, et proximum tuum sicut teipsum. Dum legisperito respondet, perfectum nobis Saluator iter uite celestis ostendit, cui primo de dilectione Dei, proximi,  Legis scripta proponenti dicit: Recte respondisti; hoc fac et uiues. Deinde post inductam parabolam respondenti illum fuisse proximum uulnerato qui fecit misericordiam in illum, adiecit: uade et tu fac similiter; id est, tali misericordie studio proximum tuum necesse habentem diligere et sustentare memento, apertissime declarans solam esse dilectionem et ipsam non uerbotenus ostentatam sed operis exsecutione probatam, que perpetuam ducat ad uitam.

Ille autem uolens iustificare seipsum, dixit ad Iesum: Et quis est proximus meus? Quanta inanis glorie dementia, legisperitus, ob uulgi fauorem captandum, quo sapienter respondisse iactaretur, primum  se Legis fatetur ignorare mandatum: uere, iuxta Saluatoris sententiam sapiens et prudens in lege, sed quia non humiliari cum paruulis Christi, sed seipsum iustificare desiderat, beatos oculos columbarum, innocentie lacte lotarum, quibus Christi arcana uidere posset, accipere recusat. Cui profecto Dominus ita responsum temperauit suum, ut et omnem qui misericordiam faceret, cuilibet proximum doceret; et tamen hec eadem parabola specialiter ipsum Dei Filium, qui nobis per humanitatem proximus fieri dignatus est, designaret. Neque enim ita proximum, quem sicut nos diligere iubemur, super Christo interpretari debemus, ut moralia mutue fraternitatis instituta sub allegorie regulis extenuare et auferre conemur.

 Suspiciens autem iehsu dixit: Homo quidam descendebat ab Hierusalem in Iericho. Homo iste Adam intelligitur in genere humano: Hierusalem ciuitas pacis illa celestis, a cuius beatitudine lapsus in hanc mortalem miseramque uitam deuenit; quam bene Iericho, que luna interpretatur, significat, uariis uidelicet defectuum laboribus erroribusque semper incertam.

Et incidit in latrones. Latrones diabolum et angelos eius intellige, in quos qui descendebat incidit: nam nisi prius intus intumesceret, foris tentatus tam facile non recederet. uera est enim satis sententia que dicit: Ante ruinam exaltabitur cor.

Qui etiam dispoliauerunt eum. Gloria uidelicet immortalitatis et innocentie ueste priuarunt. Hec  est enim prima stola qua, iuxta aliam parabolam, luxuriosus filius per penitentiam annulis ornatur, et qua protoplasti amissa cognouerunt esse se nudos, tunicasque pelliceas nature mortalis induti sunt.

Et plagis impositis abierunt semiuiuo relicto. Plage peccata sunt, quibus nature humane integritatem uiolando, seminarium quoddam, ut ita dicam, augende mortis fessis indidere uisceribus. Abierunt autem, non ab insidiis aliquatenus cessando, sed earumdem insidiarum fraudes occultando. Semiuiuum reliquerunt, quia beatitudinem uite immortalis exuere, sed non sensum rationis abolere ualuerunt. Ex qua enim parte sapere et cognoscere Deum potest, uiuus est homo; ex qua uero peccatis contabescit  et miseria deficit, mortuus idem lethiferoque est uulnere fedatus.

Accidit autem ut sacerdos quidam descenderet eadem uia, et uiso illo preteriit. Similiter et Leuita cum esset secus locum, et uideret eum pertransiit. Samaritanus autem quidam iter faciens uenit secus eum, et uidens eum, misericordia motus est. Samaritanus, qui interpretatur custos, Dominum significat ; qui propter nos homines et propter nostram salutem descendens de celo uite presentis iter arripuit, et uenit secus eum qui uulneribus tabescebat inflictis,  id est, in similitudinem hominum factus et habitu inuentus ut homo, compassionis nostre susceptione, finitimus et misericordie factus est collatione uicinus.

Et appropians alligauit uulnera eius, infunens oleum et uinum. Peccata que in hominibus inuenit, redarguendo cohibuit, spem uenie penitentibus, terrorem pene peccantibus incutiens: alligat enim uulnera dum precipit: Penitentiam agite; infundit oleum, dum addit: Appropinquabit enim regnum celorum; infundit uinum dum dicit: Omnis arbor que non facit fructum bonum excidetur et in ignem mittetur.

Et imponens illum in iumentum suum duxit in stabulum, et curam eius egit. Iumentum eius est  caro, in qua ad nos uenire dignatus est, in quo saucium imposuit, quia peccata nostra portauit in corpore suo super lignum; et iuxta aliam parabolam, inuentam que errauerat ouem humeris suis impositam reportauit ad gregem. Itaque imponi iumento est in ipsam incarnationem Christi credere eiusque mysteriis initiari, simul et ab hostis incursione tutari. Stabulum autem est Ecclesia presens, ubi reficiuntur uiatores de peregrinatione hac, in eternam patriam redeuntes, et pene iumento impositum duxit in stabulum, quia nemo nisi baptizatus, nisi corpori Christi adunatus, Ecclesiam intrabit:

Et altera die protulit duos denarios et dedit stabulario et ait: Curam illius habe. Altera dies est post Domini resurrectionem, nam et ante quidem per  Euangelii sui gratiam illuminauerat hos qui in tenebris et in umbra mortis sedebant, sed potior resurrectione celebrata perpetue lucis splendor effulsit. Duo denarii sunt duo Testamenta, in quibus eterni regis nomen et imago continetur. Finis enim legis est Christus, qui altera die prolati dantur stabulario, quia tunc aperuit illis sensum ut intelligerent Scripturas. Altera die stabularius denarios, quorum pretio uulneratum curaret, accepit, quia Spiritus sanctus adueniens docuit apostolos omnem ueritatem, quo gentibus erudiendis instare atque Euangelium predicare sufficerent.

Et quodcunque supererogaueris, ego cum rediero reddam tibi. Supererogat stabularius quod in duobus denariis non accepit, cum dicit Apostolus: De uirginibus  autem preceptum Domini non habeo, consilium autem do. Itemque et Dominus ordinauit his qui Euangelium annuntiant de Euangelio uiuere; sed non usi sumus hac potestate, ne quem uestrum grauare mus. Cui rediens quod promiserat debitor reddet, quia ueniens in iudicio Dominus dicit: Quia super pauca fuisti fidelis, super multa te constituam: intra in regnum domini tui.

Quis horum trium uidetur tibi proximus fuisse illi qui incidit in latrones? At ille dixit: Qui fecit misericordiam in illum. Iuxta litteram manifesta est Domini sententia, nullum nobis amplius quam qui miseretur esse proximum, sicut Hierosolymite ciui, non sacerdos, non Leuita ex eadem gente, imo in  eadem urbe nati et nutriti, sed externe gentis accola, quia magis misertus est, factus est proximus. Sacratiore autem intellectu, quoniam nemo magis est proximus quam qui uulnera nostra curauit, diligamus cum quasi Dominum Deum nostrum, diligamus quasi proximum: nichil enim tam proximum quam caput membris. Diligamus etiam eum qui imitator est Christi; hoc est enim quod sequitur:

Et ait illi iehsu: uade et tu fac similiter. Id est, ut uere te proximum sicut te ipsum diligere manifestes, quidquid uales in eius uel corporali uel spiritali necessitate subleuanda deuotus operare, sicque ad regni celestis premia poteris peruenire.



HOMILIA CLX. FERIA Iu. Lectio Epistole beati Pauli apostoli ad Hebreos.


Fratres, habentes fiduciam in introitu sanctorum, in sanguine Christi, quam initiauit nobis uiam nouam et uiuentem per uelamen, id est carnem suam, et sacerdotem magnum super domum Dei.

Hic ostendit distantiam pontificis et hostiarum, et tabernaculi, et Testamenti, et repromissionis, et multam differentiam: siquidem illa quidem temporalia, hec autem eterna; illa quidem infirma, hec autem perfecta; illa quidem forme, hec autem ueritas. Non enim iuxta legem mandati, inquit, carnalis, sed iuxta uirtutem uite insolubilis, et tu es sacerdos in perpetuum. Ecce perpetuitas sacerdotis et Testamento illo dixit quod uetustum est; quod autem ueterascit  et senescit proximum est interitui. Hoc autem Testamentum Nouum et remissionem peccatorum habet, illud autem nichil huiusmodi; illud quidem manu factum, hoc autem non manu factum; illud quidem sanguinem hircorum habebat, hoc autem Domini; illud quidem stantem sacerdotem, hoc autem sedentem. Quoniam igitur cuncta illa minora sunt, hec autem maiora, propterea, inquit, habentes, fratres, fiduciam. Unde? Sicut enim confusionem faciunt peccata, sic fiduciam omnium remissio peccatorum, et quod coheredes effecti sumus, et quod tanta dilectione fruimur. In introitu, inquit, sanctorum. Introitum hic celum dicit et accessum ad spiritalia. Quam dedicauit, hoc est, quam construxit, quam preparauit et quam initiauit. Dedicatio quippe  dicitur initium utendi. Quam preparauit, inquit, et per quam ipse perrexit uiam nouam, hinc satisfactionem spei declarat nouam dicens, conatur enim ostendere cuncta maiora nos habere. Siquidem nunc aperte sunt porte celi, quod neque ad Abraham contigit. uiam nouam dixit uite, sed uiam illam uocauit, hoc est precepta; ipse autem dedicauit nouam, dedicauit autem illam hac ratione quoniam ipse in ea perrexit. uelamentum autem uocauit: cum enim eleuatus est in excelsum, tunc apparuerunt celestia.

Accedamus cum uero corde in plenitudine fidei, aspersi corda a conscientia mala, et abluti corpus aqua munda. In quo accedamus, scilicet fide, spiritali  cultura, ueraci corde, sine simulatione, in satisfactione fidei, quia nichil est uisibile horum, neque sacerdos iam, neque sacrificium, neque altare. Propterea, inquit, in plenitudine fidei sic oportet credere, quomodo certi sumus de uisibili etenim et adhuc amplius. Hinc enim aliquando carnis sensus erant in his que uidentur, illic autem nequaquam, quia spiritu spiritalia percipimus, et non licet hesitare de iis; ideo ait: Aspersi corde a conscientia mala, ostendens quia non fides sola, sed etiam uita cum uirtute queritur, quia fides sine operibus otiosa est. Illi autem corpora mundabant, nos conscientiam. Et abluti aqua munda. Lauacrum baptismatis in hoc loco dicit: baptismum enim corporis mundatio non est, sed anime, si fides adest baptizato,  siue parentum, siue suimet ipsius, si ad rationabilem etatem perueniret.

Teneamus spei nostre confessionem indeclinabilem: fidelis est enim qui repromisit. Nihil enim scruteris, nil rationis exspectes: fide opus habent hec omnia, quia sine fide impossibile est placere Deo. Sicut Deus fidelis est in promissis suis, ita fideles uult nos esse in promissis nostris, que uouimus, diabolo contradicere et Christo dicere.

Et consideremus inuicem in prouocatione caritatis et bonorum operum, non deserentes collectionem nostram, sicut est consuetudinis quibusdam. Quid est intelligamus inuicem? si quis fuerit uirtute preditus, hunc imitemur, et intendamus in eum, ut diligamus et diligamur; ex dilectione quippe bona opera fiunt.  Magnum quippe bonum est congregatio: ipsa namque caritatem operatur feruentiorem et ex ea cuncta bona opera generantur. Nihil namque bonum, quod non per caritatem fit; istam igitur confirmemus inuicem, quia plenitudo Legis caritas est. Non enim laboris opus habemus aut sudoris; si dilexerimus inuicem, spontanea nobis uita prosternitur ducens ad uirtutem et ad celestia. Sicut enim in itinere contingit, si quis initium comprehendit rectam uiam, ducitur ubi oportet, sic etiam in caritate tantum arripe principium, et statim manum tibi prebens, ipsa te ducit et dirigit. Sicut, inquit, est consuetudinis quibusdam. In hoc loco non solum admonuit, sed etiam culpauit et terruit unitatem caritatis scindentes.

 Sed consolantes, et tanto magis quanto uideritis appropinquantem diem. Quem diem designat, nisi diem iudicii, in quo singulorum merita examinantur? uel etiam extremum diem uite nostre; dicit enim alio loco: Dominus prope est, nichil solliciti estis, id est, de terrenis; et item:

Nunc propius est nobis salus nostra quam cum credidimus, tempus quippe abbreuiatum est; uoluntarie enim peccantibus nobis post acceptam notitiam ueritatis iam non relinquitur hostia pro peccatis. Sponte namque peccantibus nobis, postquam accepimus ueritatis agnitionem, ultra non relinquitur hostia pro peccatis, sicut in ueteri Lege donatum fuit hostias offerre sepius pro peccato. Neque enim Christus ipse  iterum immolandus est pro peccatis nostris, hoc enim semel factum est, et secundo non est opus; sed magis opus est post acceptam gratiam permanere in fide et caritate bonorum operum. Arbores que institute sunt et ceteram habuerunt diligentiam agricolarum, adhibitam manibus atque laboribus, si nullam referant laboris uicissitudinem, radicitus euulse, igni tradentur: tale quiddam et in causa contingit baptismatis; cum enim Christus nos instituerit et irrogatione spiritali potiti fuerimus, si deinde nullum fructum afferamus, ignis nos exspectabit gehenne et flamma inexstinguibilis. Paulus igitur hortatur ad caritatem et fructificationem bonorum operum, ex utilibus inuitans. Que sunt autem hec utilia, quoniam introitum habemus ad sancta,  dedicauit nobis uiam nouam; postquam ex utilibus mutauit ad opera bona, uult etiam nunc ex metuendis et tristibus idipsum item facere; postquam enim dixit: Non derelinquamus congregationem nostram, quemadmodum quibusdam usus est; sed exhortantes tanto amplius quanto uidetis appropinquantem diem, intulit dicens: Sponte namque peccantibus nobis postquam accepimus agnitionem ueritatis, [opus est, inquit, bonis operibus; opus est enim et ualde opus: sponte namque peccantibus nobis postquam accepimus ueritatis agnitionem] ultra non relinquitur hostia pro peccatis. Mundatus es, liber es a criminibus, factus es filius Dei; si ad primum uomitum reuersus fueris, aliud te exspectat iudicium, nisi per penitentiam renouatus fueris. Ideo subsequenter  ait.

Terribilis autem quedam exspectatio iudicii ignis emulatio que consumptura est aduersarios. In hoc non penitentiam exclusit, neque propitiationem que fit per penitentiam; neque repellit per desperationem delinquentem: non enim ita est inimicus salutis nostre ut secundi baptismatis lauacrum, hoc est penitentie, excludat. Non enim dixit, Non est ultra penitentia; neque dixit, Ultra non est remissio; sed Hostia, inquit, ultra non est, hoc est crux secunda ultra non est: una namque perfecit in perpetuum eos qui sanctificantur, non sicut Iudei; cautos nos uolens efficere, ne ultra uel Christi crucem uel hostias Iudaicas exspectemus pro peccatis, et quicunque penitentie medicamentum neglexerit,  ignis emulatio deuorabit eum. Quapropter unusquisque ad penitentie, dum tempus habet, medicamentum confugiat, ne igni tradatur eterno, quia iuxta sacre Scripture sententiam, Qui bona egerunt, ibunt ad uitam eternam: qui uero mala egerunt, in supplicium eternum.



HOMILIA CLXI. ITEM FERIA Iu. Lectio sancti Euangelii secundum Mattheum.

In illo tempore exeuntes Pharisei consilium faciebant aduersum Iesum, quomodo eum perderent, etc.

Exeuntes eos dicit, non adeuntes, uel appropinquantes, quia eorum mens praua semper a Domino auersa fuit, nec pertinebant ad eorum sortem quibus  Scriptura dicit: Accedite ad eum, et illuminamini, et cetera. Exeuntes uidelicet cum magistro suo diabolo, de quo scriptum est: Exiuit Satan a facie Domini. Consilium fecerunt quomodo uitam perderent. Non quomodo uitam ipsi inuenirent. Quod autem Domino iniqui moliuntur insidias, liuor in causa est: quid enim fecerat ut Phariseos ad interfectionem sui prouocaret? Nempe quod homo extenderat manum. Quis enim Phariseorum in die Sabbati non extenderat manum, portans cibos, calicem porrigens, et cetera que uictui necessaria sunt? Si ergo manum extendere et alimenta subleuare uel potum in sabbato non est criminis, cur hoc mali arguant quod ipsi coguntur facere, presertim cum iste cementarius nichil tale portauerit, sed ad preceptum  Domini saluam extenderet manum, neque enim ille qui dixit: Et facta sunt omnia, Sabbato laborare poterat conuinci.

iehsu autem sciens, secessit inde. Sciens insidias eorum, quod uellent perdere Saluatorem suum, recessit inde, ut Phariseis contra se impietatis occasionem auferret. Secessit quasi homo, fugiens persequentium insidias, quia neque adhuc uenerat hora passionis eius, neque extra Ierusalem fuit locus passionis. Secessit fugiens sese odio persequentes, sed ibi accessit ubi plures inuenit sese per amorem sequentes. Nam subditur:

Et secuti sunt eum multi, et curauit eos omnes. Ecce Pharisei, magistri uidelicet plebis, unanimi Dominum consilio perdere querunt; at turba indocta  et uulgus undecunque collectum unanimi illum dilectione sequuntur. Illi uidentes opera uirtutum eius, et uerba doctrine audientes, nichil amplius discere quam ut eum persequerentur, uolebant; isti, opinione tantum ducti uirtutum eius, congesto agmine permaximo ueniunt ad audiendum eum, opemque salutis flagitandam.

Et precepit eis ne manifestum eum facerent. Precepit enim hoc, non propter timorem mortis, ne forte proditus iam occideretur, cui erat in potestate anima sua, sed parcendo Iudeis, ne ipsi inuidia trucidarentur innocentem persequendo. De quibus alibi legitur, uere stultos interficit iracundia, et paruulos occidit inuidia. Nos autem, tropologice, instruit, ut cum aliquid magni fecerimus, laudem forinsecus  non queramus.

Ut adimpleretur quod dictum est per Isaiam prophetam dicentem: Ecce puer meus, quem elegi, dilectus meus in quo bene complacuit anime mee. Quod enim propheta de illo futurum predixit, necesse erat in ipso impleri, ut innocentia et mansuetudo eius uerum comprobaret prophetarum oraculum. Puer ergo Domini est iehsu, quia formam serui accepit et habitu inuentus est ut homo; sed tamen electus, quia ipse, sicut Scriptura dicit, electus est ex millibus, uerus scilicet Dauid, uir secundum cor Domini inuentus, qui fecit omnes uoluntates eius. Electus est enim in opus quod nemo alius fecit, ut redimeret genus humanum et pacificaret mundum cum  Deo. Quando enim ipse eligitur, homo est; quando eligit, Deus est: in duabus quidem naturis una persona est Christus. In ipso autem bene complacuit sibi anima Dei, quia ipse solus est Agnus sine peccati macula, de quo et paterna uox dicit: Hic est Filius meus dilectus, in quo mihi bene complacui.

Ponam spiritum meum super eum et iudicium gentibus nuntiabit. Ex persona Patris hoc per prophetam dicitur; spiritus quippe ponitur non super Dei uerbum, et super Unigenitum qui de sinu Patris processit, sed super eum de quo dictum est: Ecce uuer meus; et item: Requiescet, inquit, super eum spiritus Domini, spiritus sapientie et intellectus, spiritus consilii et fortitudinis, spiritus scientie et pietatis, et replebit eum spiritus timoris Domini. Iudicium  ergo Dei Dominus iehsu gentibus nuntiauit, quia futurum iudicium suum, quod ille minime crediderunt, per Euangelium suum et per predicatores Noui Testamenti patefecit, docuitque eas modo agere iudicia iusta et deuitare iudicia iniusta. Sequitur:

Non contendet, neque clamabit, neque audiet aliquis in plateis uocem eius. Non contendit ergo Christus neque clamauit, neque audita est in plateis uox eius, quia cum malediceretur, non maledicebat, cum pateretur, non comminabatur: tradebat autem iudicanti se iniuste, corpus suum dedit percutientibus, et genas suas uellentibus, sicut ouis ad occisionem ductus est, et non aperuit os suum. Allegorice autem, non audiuit quisquam in plateis uocem Christi, quia  lata est uia que ducit ad perditionem, et multi qui ingrediuntur per eam; qui multi non audiunt uocem Saluatoris, quia non sunt in arcta uia, sed in spatiosa.

Arundinem quassatam non confringet, et linum fumigans non exstinguet. Arundinem quassatam Iudeos dicit, propter quod unus populus erat, et ab inuicem discrepabant. Linum fumigans non exstinguet. Populum uidelicet de gentibus congregatum, qui, exstincto legis naturalis ardore, fumi amarissimi et qui noxius oculis est tenebroseque caliginis inuoluebatur erroribus, quem non solum non exstinxit et redegit in cinerem, sed e contrario de parua scintilla et pene moriente maxima suscitauit incendia, ita ut totus orbis arderet igne Domini Saluatoris,  quem uenit mittere super terram. Siue aliter, qui peccatori non porrigit manum, nec portat onus fratris sui, iste quassatum calamum confringit; et qui modicam scintillam contemnit in paruulis, hic linum exstinguit fumigans: quod Christus utrumque non fecit; ad hoc enim uenerat ut saluum faceret quod perierat, et ouem erroneam ad gregem in suis sacris humeris reportaret; unde sequitur:

Donec eiiciat ad uictoriam iudicium. Iste autem qui arundinem quassatam non contriuit et linum fulminans non exstinxit, iudicium quoque perduxit ad uictoriam, cuius iudicia uera sunt iustificata in semetipsis, tandiu lumen predicationis eius in mundo resplendet, nullusque conteretur nec superabitur  insidiis, donec ponat in terra iudicium, et impletur illud quod scriptum est: Fiat uoluntas tua sicut in celo et in terra.

Et in nomine eius gentes sperabunt. Merito ergo in nomine eius gentes sperabunt, quia ipse est semen de quo promissum est Abrahe quod in semine eius benedicerentur omnes gentes terre: de quo et predictus Isaias ait. Radix Iesse qui exsurget regere gentes, in eum gentes sperabunt, ipsumque deprecabuntur.

In nomine quippe eius omnes gentes sperabunt, quia, ut Petrus ait, non est aliud nomen sub celo datum hominibus, per quod possint saluari: sed in nomine Iesu, iuxta Pauli uocem, omne genu flectetur, celestium, terrestrium et infernorum; et omnis  lingua confitebitur, quia Dominus iehsu in gloria est Dei Patris: qui cum Patre et Spiritu sancto uiuit et regnat Deus per omnia secula seculorum. Amen.



HOMILIA CLXII. FERIA uI. Lectio sancti Euangelii secundum Lucam.

In illo tempore, dum iret iehsu per ciuitates et castella, docens et iter faciens Ierusalem, ait illi quidam: Domine, si pauci sunt qui saluantur? Ipse autem dixit ad illos: Contendite intrare per angustam portam, etc.

Per angustam portam aula salutis intratur, quia necesse est ut per labores et ieiunia fallentis seculi illecebra uincatur; et bene dixit: Contendite  intrare, quia nisi mentis contentio ferueat, unda mundi non uincitur, per quam anima semper ad ima reuocatur.

Quia multi, dico uobis, querunt intrare et non poterunt. Querunt intrare salutis amore prouocati, et non poterunt, itineris asperitate deterriti: querunt hoc ambitione premiorum, a quo mox laborum timore refugiunt; non quia iugum Domini asperum aut onus est graue, sed quia nolunt discere ab eo, quoniam mitis est et humilis corde ut inueniant requiem animabus suis; eoque fit angusta porta qua intratur ad uitam.

Cum autem intrauerit paterfamilias, et clauserit ostium, tunc incipietis foris stare, et pulsare ostium, dicentes: Domine, aperi nobis. Paterfamilias, Dominus  uidelicet Christus, qui ubique totus est ex diuinitate, intus quidem est eis quos in celesti patria presens sua uisione letificat, sed quasi foris est adhuc eis quos in hac peregrinatione certantes occultus consolator adiuuat, iuxta quod ipse promisit: Ecce ego uobiscum sum omnibus diebus usque ad consummationem seculi. Intrabit autem et claudet ostium, quando totum corpus suum, quod est Ecclesia, resurrectionis gloria glorificatum ad sue contemplationis gaudium perducens, reprobis locum penitentie tollet, quem nunc pie pulsantibus aperit: nam foris stantes ostium pulsare, est a beatorum sorte secretos misericordiam, quam neglexerant, a Deo frustra flagitari.

 Et respondens dicet uobis: Nescio uos unde sitis. Quomodo nescit unde sint, cum psalmus dicat: Dominus nouit cogitationes hominum, quoniam uane sunt; et alibi scriptum sit: Ipse nouit decipientem et eum qui decipitur; nisi quia scire Dei aliquando cognoscere dicitur, aliquando approbare? Quoniam nouit Deus uiam iustorum, qui autem ignorat, ignorabitur, et scit ergo reprobos, quos cognoscendo, iudicat, neque enim iudicasset quos minime cognosceret; tamen quodammodo nescit eos unde sint, apud quos fidei et dilectionis sue characterem non approbat.

Tunc incipietis dicere, Manducauimus et bibimus coram te et in plateis nostris docuisti. uel simpliciter intelligendum quod fidei mysteria spernentes  Iudei, eo se Domino notos arbitrentur, si solum uictimas ad templum deferant, et coram Domino epulentur, prophetarum lectioni auscultent, nescientes illud Apostoli: Non est regnum Dei esca et potus, sed iustitia et pax, et gaudium in Spiritu sancto; et alibi: Quorum Deus uenter est, et gloria in confusionem ipsorum, id est, in circumcisione carnali. uel mystice sentiendum manducare eos et bibere coram Domino, qui uerbi pabulum digna auiditate suscipiunt; unde ipsi qui hec dicunt, uelut exponendo subiungunt, et in plateis nostris docuisti: Scriptura enim sacra aliquando cibus nobis est, aliquando potus. In locis obscurioribus cibus est, quia quasi exponendo frangitur, et mandendo glutitur. Potus uero est in locis apertioribus, quia ita sorbetur  sicut inuenitur. Et occulta ergo mandata sacri eloquii et aperta se intellexisse testantur, qui reprobanti se iudici quia manducauerint coram illo et biberint conqueruntur. Sed timendum est ualde quod additur:

Et dicet uobis, Nescio uos unde sitis: discedite a me, omnes operarii iniquitatis. Non, inquit, legalium festiuitatum epulatio iuuat, quem fidei pietas non commendat; non Scripturarum scientia Deo notum facit, quem operum iniquitas obtutibus eius ostendit indignum.

Ibi erit fletus et stridor dentium. Fletus de ardore, stridor dentium solet excitari de frigore: ubi duplex ostenditur gehenna, id est, nimii frigoris et intolerabilis esse feruoris; cui beati Iob sententia  consentit dicentis: Ad calorem nimium transibunt ab aquis niuium. uel certe stridor dentium prodit indignantis affectum, eo quod sero unumquemque peniteat, sero ingemiscat, sero irascatur sibi, quod tam peruicaci improbitate deliquerit.

Et ecce sunt nouissimi qui erant primi, et sunt primi qui erant nouissimi. Principalis quidem huius sententie sensus ex superioribus patet; quia populi gentium diu sine fide uiuentes essent ad fidem uocandi, et Iudei, caput fidei et iustitie per tot secula tenentes, futuri essent in caudam. Potest autem et ita intelligi: quia nonnulli, ad seculum despecti, magnam in futuro sint gloriam habituri; et alii apud homines gloriosi, a districto sint iudice damnandi.  Potest et ita, quia multi sero ad Dei seruitiam uenientes magnis uite meritis excellant; alii uero, a prima etate spiritali studio feruentes, ad extremum otio torpente latescant. Tamen hoc sciendum est quod Saluator noster, qui est iudex uiuorum et mortuorum, unicuique in die iudicii propriam mercedem restituet, et ibunt impii in supplicium eternum, iusti autem in uitam eternam.



HOMILIA CLXIII. Initium sancti Euangelii secundum Mattheum.

Liber generationis Iesu Christi, filii Dauid, filii Abraham, etc.

Liber generationis Iesu Christi, filii Dauid, filii Abraham. Ordo preposterus, sed necessario commutatus: si enim prius posuisset Abraham et postea  Dauid, rursus ei repetendus esset Abraham, ut generationis series texeretur. Ideo autem, pretermissis aliis, horum filium dixit: quia ad hos tantum facta est repromissio de Christo. Ad Abraham enim dictum est: In semine tuo benedicentur omnes gentes; ad Dauid: De fructu uentris tui ponam super sedem tuam. uel ideo prior positus est Dauid, quia propior fuit Christo.

Abraham genuit Isaac. Recte a capite fidei et ipso initio promissionis Christi genealogia usque ad ipsum Christum dirigitur: hamus utique in fide regis [Forte, in retis capite], et in fine genealogie positus, quo aduncatus est Leuiathan maxillaque eius perforata, penitentie eius ianua aperta est. Genuit, non fuit, neque generauit. Diuinitatem Christi ostendit  dicens Diuinitas: Ego hodie genui te; item: Ante Luciferum genui te. Mattheus, genuit, quia filios nature, dicit; Lucas, fuit, quia filios legis.

Iacob autem genuit Iudam et fratres eius. Ismel primogenitus Abrahe, et Esau primogenitus Isaac quasi alieni a populo Dei pretermissi sunt, fratres Iude commemorantur: qui patriarche duodecim tribuum, quia erant de populo Dei, non sunt etiam de genealogia Christi alieni.

Iudas genuit Phares et Zaram. Isti non sunt primogeniti Iude; sed qui simul nati sunt, recte simul commemorantur: et istorum uterque nulla culpa ratus est ut excluderetur de genealogia.

De Thamar. Pretermissis legitimis coniugibus, quatuor extranee mulieres sumuntur in genealogia  Christi: Thamar enim, sub habitu meretricis in biuio sedens; Raab meretrix, Salmoim principi tribus Iude de Iericho se iungens; Ruth, mortuo uiro suo de Moabitida regione ueniens, iungens se Booz; Bersabee, de regis Dauid adulterio concipiens. Hoc factum est ut secundum litteram Domini clementiam admiraremur maximam, quia propter hominis peccatum delendum, non solum de hominibus, sed etiam de peccatoribus et meretricibus nasci dignatus est. Secundum uero sensum [spiritualem], in istis tribus mulieribus Ecclesia uentura ad Dominum de gentilitatis errore significatur: que prius aliena et sterilis, postea uero coniuncta est Domino matrona, que plures adoptiuos filios Deo parit quam Synagoga, que  prius, dum proprium habuit uirum, generauit. Dauid regem dixit, non quasi solus rex de Iudea, sed quia primus regum usque ad transmigrationem Babylonis, uelut alii distinguunt a Dauid milite.

Ex ea que fuit Urie. Sola Bersabee non nominatur, pro scelere coniugii sine penitentia. Nam alie tres non solum non debent culpari, sed et laudem meruerunt. Urias uero nominatur, qui iustus occisus est. Dauid uero, etiamsi adulter et homicida, hic nominatur, in exemplum uere penitentie eius, et de suo adulterio talis filius nascitur, ex cuius semine Christus generatur. Ab Abraham usque ad Dauid patriarche et duces; a Dauid usque ad transmigrationem reges et a transmigratione deducuntur.

Ioram genuit Oziam. In historia Regum legimus  Ochoziam, Ioab, Amasiam, tres reges, quos hic euangelista pretermisit. Ideoque proposuit euangelista tres tesserascedecades diuerso statui temporum ponere; et qui uolebat numerum quadraginta duo ponere consecratum, rectius erat ut tres mali reges pretermitterentur, quam nullus ex bonis. Et quia Ioram miscuerat se generi pessimo Iezabelis, accipiens filiam Achab Athaliam in coniugio, ex qua generauit Ochoziam: ideo usque in tertiam generationem memoria eius de sancte natiuitatis ordine tollitur, dicente Domino in lege: Ego sum Deus zelotis, uisitans peccata patrum in filios usque in tertiam generationem eorum, qui oderunt me. In illos utique peccata patrum uisitantur, qui peccatis odio Domini pertinaces fuerunt; et in illis misericordia efficitur,  qui in dilectione Domini permanent. Bonus enim homo, a quouis pertransit, dignus est misericordia; malus uero pena. Ioram utique accepit Athaliam: que, defuncto Ochozia, filium eius et nepotes suos, filios Ochozie, occidit; et ipsa regnauit septem annis in Iudea. Quibus mortuis, occultatus est Ioab, quem Iosabet filia regis Ioram, soror Ochozie, internecioni que exercebatur ab Athalia subtraxit in templum. Qui, occisa auia sua, a Ioiada sacerdote nutritore suo in regem ordinatur. Qui mortuo Ioiada nutritore suo, filium eius Zacariam sacerdotem occidit inter templum et altare. Amasias uero Dominum renuit, et idola adorauit. Isti ergo tres, id est: Ochozias, Ioab, et Amasias, Ioram heredes impietatis, merito per omnes a genealogia Christi excluduntur.

 Iosias autem genuit Iechoniam et fratres eius. Communis impietatis et cequalis infamie, et omnium transmigrationis Iechonie simul et fratrum eius fecit mentionem. Pro Iosia enim in bello contra Necheco regem Aegypti occiso, Ioachas filius eius tres menses in Ierusalem regnauit, et transtulit eum rex Aegypti in Aegyptum, et constituit pro eo fratrem eius Eliachim, qui et Ioachim. Qui duodecim annis regnauit: quem malum coram Domino Nabuchodonosor uinctum catenis duxit in Babylonem; et regnauit Ioachim, qui et Iechonias, filius eius, pro eo tres menses. Quem quoque malum coram Domino, mittens Nabuchodonosor duxit in Babylonem, et  constituit Sedechiam, patruum eius, regem pro eo super Iudeeam. Quem malum coram Domino Nabuchodonosor incendens templum, et auferens uasa Domini, duxit in Babylonem. Si uoluerimus Iechoniam in fine prius tessarescedecadis ponere, non quatuordecim, sed tredecim sequuntur. Restat ergo ut Iechoniam priorem sciamus ipsum esse Ioachim patrem Iechonie filium, qui in Danielis scribitur initio; secundum Iechoniam ipsum esse Ioachimum, nepotem Iosie, qui ipse in Ezechielis initio dicitur, Quorum prior per et , sequens per et scribitur. Quod ita apud Grecos et Latinos confusum est scriptorum uitio, et longitudine temporum, ut ab errantibus idem in duorum prophetarum commemoratus putetur principiis. Deinde si dixeris Iechoniam  ab Iosia genitum, sit nepos non filius. [a 1Kb] Christianis Ioachim Iechoniam fuisse uocatum, licet alio loco Euangelii locum legamus, nullus de filiis dicet, sed si inuenerit, recitetur usque euangelista: ideo patrem nuncupat Iechoniam, quia preparatio Domini, quia ita hunc sicut et alium merito preparauit Dominus ad transmigrationem. Unde in transmigratione filios Iosie dicit genitos, cum antea nati sint; quia ad hoc nati sunt prescientia Dei, ut transmigrarentur pro suis peccatis. Secundum uero Augustinum Iechonias bis numeratur, in fine prioris, et in capite deflexionis ad gentes extraneas Babylonie. Sed cur pater eius pretermittitur, nisi quia significat Christum a circumcisione ad preputium, sicut ab Ierusalem ad Babylonem, quodammodo migraturum:  et hinc utrisque in se credentibus sicut lapidem angularem futurum.

Iacob autem genuit Ioseph. Ideo per Ioseph, cum non sit pater, genealogia Christi deducitur, primo, quia ut mulierum ordo genealogie texetur non est consuetudinis Scripture; secundo, ut per Ioseph origo Marie monstraretur, quia de eadem tribu fuerunt, contestante Lege ut nemo accipiat uxorem nisi de tribu sua. Lucas uero dicit: Cui fuit alter secundum naturam pater, alter secundum legem. Scimus enim hoc preceptum per Moysen, Domino iubente, ut si frater uel propinquus sine liberis mortuus fuerit, accipiat alius uxorem eius ad suscitandum semen fratris sui uel propinqui. Iacob autem et Heli fratres uterini fuerunt, id est, unius matris Estha nomine,  que post Melch, Mathan affinitatis iure iuncta est. Cumque Heli maior natu uxorem duxisset, sine filiis defunctus est: in cuius nomine suscitatus est Ioseph ex Iacob carnaliter generatus. Hac expositione duorum patrum Pamphylus et Eusebius, Hieronymus, Ambrosius et Eucherius usi sunt. Augustinus uero dicit duos patres habuisse Ioseph, unum a quo genitus est, alterum a quo adoptatus fuit. Antiqua etenim consuetudo adoptandi filios in populo Dei erat, ut Iacob nepotes suos, filios Ioseph, sibi filios adoptauit Ephraim et Manassen, et illud auxit numerum tribuum Isrel: et Moysen filia Pharaonis. Et in Christo hoc factum est, ut dicit Maria: Fili, quid fecisti nobis  sic: ego et pater tuus querebamus te; itaque Ioseph non genuit Iesum, sed adoptauit. Lucas quadraginta tres a Christo usque ad Dauid, Mattheus a Dauid usque ad Christum uiginti octo posuit: quia uel post transmigrationem unus bis numeratur; uel Lucas, auum maternum qui dicit, soluit istam questionem, causa adoptandi.

uirum Marie, id est, sponsum, quia sponse uocantur uxores, sicut sponsi uiri et mariti dicuntur. Mattheus genealogiam initio libri sui posuit, quo ad Iudeos scripsit, ut intelligant illum iam uenisse per hos patres quos [quem] prophete uenturum esse predixerant ex eisdem. At uero Lucas non ante sed post baptismum posuit genealogiam Domini, ut nullus postquam audiuit uocem Domini dicentis: Hic  est Filius meus dilectus, credidisset quod filius Ioseph fuisset. Ab Abraham usque ad Christum, secundum Mattheum, quadraginta duo sunt in genealogia, hoc est a capite fidei usque ad terram uiuentium, relicto errore gentilitatis, in figura quadraginta duarum mansionum filiorum Isrel de Aegypto in terram repromissionis: quibus tres mansiones pretermisse sunt, ubi Aaron mortuus est, et ubi populus contra Dominum et Moysen de fastidio manne murmurauerunt, et ubi a serpentibus uulnerati, in figuram trium regum qui de genealogia tolluntur. Secundum uero Lucam septuaginta septem in genealogia sunt, inter Adam et Christum, propter remissionem peccatorum, ut Dominus ad Petrum: Non dico tibi septies, sed septuagies septies. Item interpretatio nominum. Primum  nomen, id est, pater Abram interpretatur pater excelsus; Abraham pater multarum interpretatur, subaudis gentium, significat Christum, quia ipse filios multarum gentium habet, ut dicitur: Si custodierint filii tui legem meam. Isaac risus interpretatur, quia risit Sara et Abraham pre gaudio, significat Christum, ut: Ecce annuntio uobis gaudium magnum. Iacob interpretatur, supplantator, quia ter supplantauit fratrem suum, primo ex utero matris, secundo per lentem, tertio per benedictionem: significat Christum, quia ter supplantauit diabolum: primo, Non in solo pane uiuit homo; secundo: Non tentabis Dominum Deum tuum; tertio: Dominum Deum tuum adorabis; et alibi: Nemo potest diripere uasa fortis, nisi prius alligauerit fortem. Iudas confessio  interpretatur. Sic mater eius ait: Nunc confitebor Dominum, quia dedit mihi quartum filium; significat Christum, ut Confitebor tibi, Pater celi et terre. Phares interpretatur diuisio uel diuisit, ut dixit obstetrix: Quare diuisisti maceriam; significat Christum, ut: Statues oues a dextris, hedos autem a sinistris; et diuidet eum partemque eius ponet cum hypocritis. Sara oriens uel coccineus interpretatur: oriens, quia prius oriri debuit; coccineus, quia filius coccineus alligatus est digito eius; significat Christum, ut, uisitauit nos oriens ex alto; et: Quare rubrum est indumentum tuum? Thamar interpretatur palma, et amara fames, uel impetus: palma propter uictoriam, quia suscitauit semen mariti sui; amara,  propter uiduitatem; fames, propter desiderium liberorum; impetus, quia impetum fecerunt in eam ut comburerent: Ecclesiam significat. Esron sagittam uidit uel atrium eorum interpretatur: sagittam, quia eo tempore natus est quando Chananei inimicitias exercebant contra Isrel pro nece Sichem et Emor; atrium, eo quod ipsius tempore habitabat Isrel in tabernaculis et tentoriis: significat Christum, ut: Sagitte tue acute; et: Stantes erant pedes nostri in atriis tuis, Ierusalem. Aram electus siue excelsus interpretatur: significat Christum, ut: Hic est filius meus dilectus; et: Et excelsus super omnes gentes Dominus. Aminadab populus meus spontaneus interpretatur, eo quod tempore natiuitatis sue habitabat populus Isrel sponte in terra Aegypti: significat  Christum, ut: Nemo tollet a me animam meam. Naason augurians uel augur fortis interpretatur, eo quod ipsius tempore cepit Isrel in Aegypto augurari et idola adorare: significat Christum, quia auguriabatur de preterito, ut: Abraham pater uester exsultauit ut uideret diem meum; de presenti: Utquid cogitatis mala in cordibus uestris? de futuro: Et erunt homines sicuti angeli Dei. Salomon interpretatur sensibilis siue sensus, ac ideo factus est dux tribui Iude: significat Christum, ut: Quis me tetigit? sentio uirtutem de me exisse. Raab interpretatur latitudo, quia prius dilatauit peccatum carnis sue ut meretrix, et postea dilatatum est genus eius inter filios Isrel: significat Ecclesiam per totum mundum dilatatam. Booz interpretatur in quo robustus siue in ipso fortitudo,  qui fortitudinem uisus est facere quando accepit Ruth ut suscitaret semen propinqui sui, quod alius uir facere noluit: significat Christum, ut: Si exaltatus fuero a terra, uiam traham mecum. Obed interpretatur seruiens, eo quod bene seruiuit Deo: significat Christum, ut: Filius hominis non uenit ministrari, sed ministrare. Ruth interpretatur festinans, eo quod de terra aliena festinauit ad populum Dei: significat Ecclesiam, que festinauit ad Christum. Iesse interpretatur in sole sacrificium uel incensum, de quo genuit filium, qui pluries sacrificium uel incensum Deo offerre constituit: significat Christum, ut: In sole posuit tabernaculum suum; et: Ignem ueni mittere in terram, et quid uolo nisi ut ardeat. Dauid interpretatur fortis manu siue desiderabilis, quia  uicit Goliam, et diligebat eum omnis Isrel: significat Christum, ut: Dominus fortis et potens, Dominus potens in prelio; et: Ecce ueniet desiderabilis cunctis gentibus. Bethsabee interpretatur filia iuramenti uel puteus satietatis: significat Legem, que iuncta est alii uiro, id est Christo, post mortem uiri sui, id est post mortem Moysi. Urias lux mea Deus interpretatur: significat Moysen, sicut supra diximus. Salomon interpretatur pacificus, eo quod dedit illi Deus pacem in regno: significat Christum: Ipse est enim pax nostra, qui fecit utraque unum. Roboam interpretatur latitudo uel impetus populi per antiphrasim, eo quod angustum regnum, id est paruum habuit, uel eo quod undecim tribus se diuiserunt a regno eius: significat Christum,  ut: uenite ad me, omnes qui laboratis et onerati estis. Abia interpretatur pater Dominus, quia pater fuit populi, et bene fecit prius coram Domino; significat Christum: Nolite inuocare patrem super terram, unus est Pater uester qui in celis est. Asa interpretatur dolens, tollens siue attollens: doluit enim peccata populi, abstulit autem idola de regno suo, et exaltauit ciuitates plures: significat Christum, ut: uidit Dominus Ierusalem, fleuit super eam; et: Ecce Agnus Dei, ecce qui tollit peccata mundi; et: Attollite portas, principes, uestras. Iosaphat ipse iudicans, uel Domini iudicium, uel Dominus iudicauit, quia populum suum bene iudicauit, uel inter prophetas Domini et Achab iudicio discreuit; et quia Dominus iudicauit inter ipsum et Achab cum persequerentur eos Syri:  significat Christum, ut: Pater non iudicat quemquam, sed omne iudicium dedit Filio. Ioram excelsus siue sublimauit interpretatur: significat Christum, ut: Nemo ascendit in celum nisi qui descendit de celo filius hominis qui est in celo. At uero Ochozias, Ioas et Amasias non numerantur in genealogia Christi ob causas superius dictas. Ozias interpretatur robustus Domini, qui contra quamlibet gentem pugnabat, uincebat; significat Christum, ut: Lazare, ueni foras. Ioathan interpretatur consummatus siue perfectus, quia consummauit mandata Domini: significat Christum, ut: Cum consummasset iehsu omnia uerba hec. Achar interpretatur apprehendens: apprehendit enim idola et coluit: significat Christum, qui apprehendit manum puelle,  et suscitauit eam. Ezechias interpretatur fortis Dominus uel Dominus confortauit, quia confortauit eum Dominus ab iniquitate, et annos uite illi adiecit: significat Christum, ut: Confidite, quia uici mundum. Manasses oblitus interpretatur, quia oblitus est prius mandata Dei, et postea obliuiscens idola et fecit mandata Dei: significat Christum, ut: Dimittantur tibi peccata tua, id est, obliuiscantur. Amon fidelis siue honestus, quia fidelis fuit pater eius, et ipse honestus fuit in pulchritudine forme: significat Christum, ut: Petite et dabitur uobis; et: Speciosus forma pre filiis hominum. Iosias interpretatur, ubi est incensum Domini? quia non solum fecit uoluntatem Domini in omnibus, sed etiam tale Pascha fecit Domino quale ante non factum est: significat Christum,  ut: Prolixius orabat; et: Dirigatur oratio mea sicut incensum. Item Eliachim, qui et Ioachim, qui scribitur in principio libri Danielis, hic fuit filius Ioas, qui non scribitur in genealogia: interpretatur autem resurrectio Domini, quia ille transmigrauit de Iudea in Babylonem in captiuitate; ita Christus de circumcisione ad preputium, ut: Cum resurrexero, precedam uos in Galileam; et: Ascendens in altum captiuitatem nostram sua duxit uirtute captiuam, id est, de terra ad celum. Ioarim autem interpretatur preparatio Domini. Ipse scribitur in principio libri Ezechielis, ipse qui et Iechonias, hic nepos Iosie et non filius: interpretatur autem preparatio Domini, ut: uenite, benedicti Patris mei,  percipite regnum quod uobis paratum est; et: Si ascendero et preparauero uobis locum. Babylon confusio interpretatur, ut: Confundantur qui adorant sculptilia. Galathiel interpretatur petitio mea Deus; eo quod tempore eius petiuit populus captiuitatis ut reuerteretur in terram: significat Christum, ut: Pater, sanctifica eos quos dedisti mihi. Zorobabel interpretatur iste magister de Babylone: significat Christum, aliquando de confusione, ut: uenite ad me, omnes, et cetera; aliquando de erubescenti, ut: Hic cum publicanis et peccatoribus manducat. Abiud interpretatur Deus meus iste: significat Christum: Ego et Pater unum sumus. Eliachim interpretatur Dei resurrectio: significat Christum, ut: Qui credit in me non moritur in eternum, sed ego resuscitabo  eum. Azor interpretatur adiutus: significat Christum, ut: Non sum ego solus, sed Pater mecum est. Sadoch interpretatur iustificatus uel iustus: significat Christum, ut: ueritatem loquor, quia uerax est qui mecum est. Achim interpretatur frater meus, ut: Dicite fratribus meis ut eant in Galileam. Eliud interpretatur Deus meus es tu: significat Christum, ut: Deus meus et Dominus meus. Eleazar interpretatur Deus meus adiutor: significat Christum, ut: Qui me misit mecum est. Mathan interpretatur donans: significat Christum, ut: Omne debitum dimisi tibi. Iacob interpretatur supplantator. Ioseph interpretatur auctus: significat Christum, ut: Alias oues habeo que non sunt ex hoc ouili. Maria interpretatur stella maris, siue illuminatrix, uel domina;  quia stella dulcis est nautis, mare amarum est, sic Maria in mare, id est, in mundo fuit inter peccatores: et quia mos est ut stella uiros ad portum adducat; sic Maria in mundo ubi natus est Christus, qui omnes ad uitam ducit dum sequantur illum, illuminatrix et domina dicitur, que uerum lumen et Dominum nobis peperit. Cur mulieres in genealogia etiam peccatrices? Quia ipse ad uitam ueniunt eternam ut uiri. Et ideo peccatores recipiuntur, quia ipse dixit: Non ueni uocare iustos, sed peccatores.

Cur Abraham et Dauid in capite genealogie ponuntur secundum Mattheum? quia illis promissus est Christus uenturus. Abrahe dictum est: In semine tuo benedicentur omnes gentes; ad Dauid dictum  est: De fructu uentris tui, etc. Cur Mattheus incipit genealogiam ab Abraham, Lucas uero a Christo ad Abraham? Ideo Mattheus ab Abraham quia Abraham auctor et caput fidei, ut est: Credidit Abraham; ideo uero Lucas a Christo incipit, quia Christus uerus genitor humani generis. Cur secundum Mattheum genealogia precedit baptismum, secundum uero Lucam baptismus genealogiam precedit: ideo Mattheus [secundum Mattheum] precedit genealogiam, ut de genere Christi dixisset antequam dixisset de munere gratie eius; Lucas uero [prius] uoluit predicare de gratia diuina, quam de genere humano: uel ideo post baptismum dixit Lucas, ut ostenderet uocem Patris uel angelos  testantes de Filio, et quia nemo ascendit ad Patrem nisi post baptismum. Cur Mattheus quadraginta duos posuit ab Abraham usque ad Christum, Lucas uero quinquaginta septem? Ideo quia Mattheus maiores Dominici generis, Lucas uero ordine id per adoptionem generationis texuit. Cur Mattheus per Salomonem, Lucas per Nathan, genealogiam texuit? Ideo ut per regalem et sacerdotalem familiam Christi ostenderent generationem: quia ille fuit secundum carnem rex ex regibus, et sacerdos ex sacerdotibus; ut: Deus iudicium tuum regi da; item: Tu es sacerdos in eternum. Cur Mattheus diuidit generationes inter quatuordecim? Ideo ut ostenderet patriarchas ab Abraham usque ad Dauid, et reges a Dauid usque ad transmigrationem Babylonis,  et regnum postea a Iudeis discessisse usque ad Christum. Ideo Lucas quinquaginta septem ab Abraham usque ad Christum, ut ostenderet numeri quinquagesimi mysterium in ueteri et Nouo Testamento, qui ad penitentiam pertinet: et septimi numeri qui pertinet ad hominem septenum, id est, corde et anima, et mente, et terra, et aqua, et igne, et ere. Lucas a Christo ad Adam ducit, ostendens quod per Christum genus Ade soluitur a peccato; siue quod ex Christo exeunt qui redeunt ad Patrem. Item quid significat per quatuor genera uenire ad Christum, nisi fidem, spem et caritatem? quid per quatuordecim nisi decem uerba legis et quatuor uirtutes anime? Prima, prudentia, seruire Deo, non idolis; secunda, temperantia,  non concupiscere; tertia, iustitia, non adulterari; quarta, fortitudo, dimittere, non occidere. Item septies sexies aut sex septies quadraginta duo fiunt. Idem secundum Mattheum significat Ecclesiam, cum septem donis Spiritus sancti scilicet laborantem. Item si in crescenti numero uno, duobus, tribus, quatuor, iungis hos simul, decem fiunt, qui significat Legem ueterem in gratia Euangelii esse adimplendam. Per unum enim legem nature; per duo, legem Moysi; per tria, legem prophetarum; per quatuor, gratiam Euangelii. Sicut enim ab his procedunt decem, sicut dixit tota Lex in his quatuor Euangelii adimpletur uel in quatuor uirtutibus anime. Item per duo qui remanent post quadraginta, si Iechoniam bis numeraueris; sin autem,  duo Testamenta significat: superexstat primus, qui Christum significat, qui est super omnes. Item per quatuordecim ter fidem sancte Trinitatis significat, qui est funiculus triplex qui difficile rumpitur. Item secundum Lucam septuaginta in septem. In hoc numero sunt undecim septies; per decem legem significat, et per unum qui super decem remanet, transgressorem legis significat: per septem hominem qui septenus est significat. Et ille qui in hoc numero legem transgreditur, recte erat ut per eumdem numerum redimeretur. Cur Ruth Moabita in genealogia Domini ponitur, cum legatur: Moabite non intrabunt in Ecclesiam Dei usque in seculum? Ideo quia sancta et immaculata moribus super  legem facta est. Si enim lex impiis et peccatoribus posita, utique Ruth que definitionem legis excessit, intrauit in Ecclesiam. Et cur Mattheus genuit semper, Lucas uero fuit dicit? Quia Mattheus de generatione propria dixit, Lucas de adoptione plurimum dixit. Item Mattheus qui filius, nunc idem postea pater; Lucas uero, qui pater est, nunc filius est postea? Cur Lucas quatuor nomina tantum de patriarchis in genealogia posuit, Iudas, Ioseph, Simeon, Leui? Propter figuram: in Iuda enim illo superiore, Dominice passionis mysterium significatur; in Ioseph castitatis exemplum; in Simeone, uindicta lesi pudoris; in Leui, officium sacerdotis. Cur Christus non de alia tribu nasci uoluit, nisi de Iuda tantum? Quia quartus fuit filius Iacob.  Ideo quia Ruben maculauit stratum patris, grande scelus ibi commisit. Simeon, et Leui interfecerunt homines pacificos Sichen et Emor, de quibus pater ait: Odiosum me fecistis Chananeis. Et ideo non fuerunt digni ut essent patres Christi. Fuit autem de tribu Iuda, qui quartus est filius, quia in quarta lege, id est gratia Euangelii, uenit nos redimere. Cur Christus per mulierem, et non per aliam creaturam, uenire dignatus est? Quia mundus per mulierem periit, recte erat ut per mulierem recuperaretur; ut Sedulius:

Sola fuit mulier patuit qua ianua letho,
   Et qua uita redit sola fuit mulier.
Item per quatuor fuit perditio mundi: per mulierem, per uirum, per lignum, per serpentem; per  quatuor restauratur: per Mariam, per Christum, per crucem, per Ioseph. Quia serpens qui fuit in Isrel Christum significat. Ipse de ere factus est, cum quatuor rotundis, et eleuatur in caput uirge ut uiderent illum, et fugerent animalia deserti pre timore rotarum: et sic unusquisque sanatur si inspexerit pendentem in capite uirge, id est in cruce. Timor rotarum, timor predicationum quatuor Euangeliorum; et sic fugient animalia, id est, demones uel cogitationes, de cordibus nostris. Item botrus qui portabatur in desertum a duobus uiris in ueste: botrus Christus est, duo uiri Iudei et gentes. Qui ante ibat, et dorsum ad botrum uertebat, Iudeos significat, qui uidebantur anteire in Lege et prophetis, habentes mandata Dei, et quibus promissus erat  Christus: ergo uiderunt illum in ueste pendentem, hoc est in cruce, dorsum non faciem uerterunt. Qui uero post ibat, gentes sunt, que conuerse sunt ad Christum pendentem in cruce. Christi autem generatio sic erat, ut dictum est in genealogia. Iacob genuit Ioseph uirum Marie de qua natus est Christus. uel sic erat ut numeraretur genealogia per Ioseph, de quo natus non erat Christus, et non per Mariam, de qua natus est Christus, quia non erat mos per feminas genealogias numerari.


DE SEPTEM SIGNIS NATIuITATIS DOMINI.

Multa signa Dominus ante natiuitatem suam prefiguratione sui aduentus in mundum, premisit: multa etiam in ipsa natiuitate ostendit: de quibus  primum signum erat quod princeps unus per omnem orbem regnabat, quod nunquam antea fuerat; unum totius creature Dominum Christum prenuntians uenturum.

Secundum autem signum: erat pax admirabilis super omnem terram, qualis nec ante, nec postea unquam fuerat; ueram mundi pacem designans, que est Christus ille, qui fecit pacem inter Deum et homines.

Tertium signum fuit, quod, Cesare concedente, captiuis absolutis, in quacunque fuissent captiuitate, possessio propria reddebatur: et censum singuli reddere Cesari profitebantur, qui trium denariorum habentes pensionem, drachme nomine censebantur: hoc presignans quod genus humanum a captiuitate  et dominio diaboli esset per Christum liberandum et ad patriam paradisi, si fidem sancte Trinitatis profiteatur, reducendum.

Quartum signum erat, quod una die mille et triginta fuere serui qui ad proprios redire dominos  noluerunt post captiuitatem laxatam: hoc prenuntians quod qui a uitiis ad Christum redire noluerit, eternaliter peribit.

Quintum signum fuit stella noua in Oriente orta, cuius ducatu Magi ad Christum peruenerunt: cuius mira supra omnes stellas claritas Dei gratiam significat: per quam non solum ex Iudeis, sed et multo plures ex gentibus ad uitam, qui Christus est, perducuntur.

Sextum signum est circulus magnus aureo splendens fulgore circa solem tota illa die natiuitatis Christi, significans eum cuius ambitu excellentissime etiam nature continentur.

Septimum signum erat quod ipsa die tota riuulus olei in urbe Roma trans Tiberim large effluebat:  significans gratuitam misericordiam Dei, qua genus humanum Christus uenit querere et saluare quod perierat. Hec etiam septem signa, septem dona Spiritus sancti significant.







BEATI RABANI MAURI FULDENSIS ABBATIS ET MOGUNTINI ARCHIEPISCOPI PeNITENTIALE




PRAEFATIO AD HERIBALDUM EPISCOPUM ANTISSIODORENSEM.

 Dilecto fratri HERIBALDO episcopo RABANUS peccator, et seruorum Dei uilissimus seruus, in Christo salutem.

Capitula quedam in petratio [pittatio] conscripta per nuntium Cunradi comitis mihi allata sunt, que de diuersis questionibus me uobis respondere cegerunt. Sed quia sigillatim omnibus respondere non ualui, strictim ea denotare curaui. Fuerunt enim ibi loca quedam, que de homicidio facto interrogabant; quedam de fornicatione et adulterio; quedam etiam de his, qui ante gradum se libidine polluerunt; quedam autem de illis, qui post gradum acceptum se coinquinauerunt: et tamen ab officio ecclesiastico et ministerio altaris se prohibere noluerunt. Preter cetera quoque alia capita  ibi inueni scripta, de quibus me uobis respondere postulastis.

Ego autem ea, que in sacris canonibus inde explicita reperi: in presenti epistola inserere non tardaui. uos autem inde facite quod iustum uobis uidetur: et, quod sacra Scriptura uos agere docet. In  libris enim ueteris et Noui Testamenti, quam abominabilia sint coram Deo, homicidia, fornicationes, auaritia, maleficia, et magice artis scelera, omnesque malorum operum actiones manifestissime declaratur: de quibus hic inserere curaui. Ceterum autem de ipsis diuinis libris, si colligere intente uolueritis, et eis obedire decernitis: quid uobis inde agendum et salubre sit, per uosmetipsos ualetis inuestigare, et utile documentum inde accipere. Deus autem dirigat cor uestrum, et studium in omne opus bonum, ut presenti uita ea doceatis atque agatis, que sibi sunt placita: sicque per eius gratiam ad mercedem plenam, et ad uitam perueniatis eternam.

Prohibentur enim in lege Domini homicidia, et  adulteria, sicut supra dictum est, omniaque uitia. Unde in Leuitico scriptum est, quod Dominus iusserit populo suo dicens: »Sanctificamini, et estote sancti, quia ego sanctus Dominus Deus uester. Nolite facere iniquum aliquid in iudicio, in regula, in pondere. Non stabis contra sanguinem  proximi tui. Ne oderis fratrem in corde tuo, sed publice argue eum, ne habeas super illo peccatum. Non queras ultionem, nec memor eris iniurie ciuium tuorum. Qui maledixerit patri, uel matri, morte moriatur. Patri matrique qui maledixerit, sanguis eius super eum.

Si mechatus fuerit cum uxore alterius, et adulterium perpetrauerit cum coniuge proximi sui, morte moriatur et mechus, et adultera. Qui dormierit cum nouerca sua, et reuelauerit ignominiam patris sui, morte moriantur ambo, et sanguis eorum sit super eos. Qui dormierit cum masculo coitu femineo: et uterque operatus est scelus, morte moriantur; sanguis eorum super eos. Si quis dormierit cum nuru sua: uterque  moriantur; quia scelus operati sunt, sanguis eorum super eos. Qui super uxorem filiam, duxerit matrem eius: scelus operatus est, sanguis eius super eos: uiuus ardebit cum eis, nec permanebit tantum nefas in medio uestrum. Qui cum iumento et pecore coierit, morte moriatur, pecus quoque occidite. Mulier que succubuit cuilibet iumento, simul interficietur cum eo; sanguis eius super eam. Qui acceperit sororem suam, filiam patris sui, uel filiam matris sue, et uiderit turpitudinem eius, illaque conspexerit fratris ignominiam; nefariam rem operati sunt: occidentur ambo in conspectu populi, eo quod turpitudinem suam mutuo reuelauerunt: et portabunt iniquitatem suam. Qui coierit cum muliere menstruata,  et reuelauerit turpitudinem eius, ipsaque aperuerit fontem sanguinis sui, interficiantur ambo de medio populi. Turpitudinem amite et matertere tue non discooperies. Qui hoc fecerit, ignominiam carnis sue nudabit: portabunt ambo iniquitatem suam. Qui coierit cum uxore patrui, uel auunculi sui, et reuelauerit ignominiam cognationis sue, portabunt peccatum suum: absque liberis morientur. Qui duxerit uxorem fratris sui, rem facit illicitam: turpitudinem fratris sui reuelauit, absque liberis erunt. Ne polluatis animas uestras in pecore, et in auibus, et cunctis que mouentur in terra, et que uobis ostendi polluta esse. uir, siue mulier, in quibus Pythonicus, uel diuinationis fuerit spiritus, morte moriantur. Lapidibus  obruunt eos, et sanguis eorum sit super eos. Custodite leges meas, atque iudicia, et facite ea: ne et uos euomat terra, quam intraturi estis, et habitaturi. Nolite ambulare in legitimis nationum, quas ego expulsurus sum in uos.«

Sed hoc non solum in ueteri Testamento, sed etiam in Nouo cultoribus Dei similiter agere omnino uetatur.

De concupiscentiis uero carnalibus Paulus ad Galatas scribens ita loquitur: »Dico autem, spiritu  ambulate, et desideria carnis non perficietis. Caro enim concupiscit aduersus spiritum; spiritus autem aduersus carnem. Hec enim sibi inuicem aduersantur: ut, non quecunque uultis, illa faciatis. Quod si spiritu ducimini, non estis sub lege. Manifesta autem sunt opera carnis: que sunt, fornicatio, immunditia, luxuria, idolorum seruitus, ueneficia, inimicitie, contentiones, emulationes, ire, rixe, dissensiones, secte, hereses, inuidie, ebrietates, comessationes, et his similia; que predico uobis, sicut predixi: quoniam qui talia agunt, regnum Dei non consequentur. Fructus autem spiritus est, caritas, gaudium, pax, patientia, longanimitas, bonitas, benignitas, mansuetudo, fides, modestia, continentia, castitas. Aduersus  huiusmodi non est lex. Qui autem sunt Christi, carnem suam crucifixerunt cum uitiis et concupiscentiis. Si uiuimus spiritu, spiritu et ambulemus. Non efficiamur inanis glorie cupidi, inuicem inuidentes, inuicem prouocantes.« Et paulo post: »Nolite errare, Deus non irridetur. Que enim seminauerit homo, hec et metet. Quoniam qui seminat in carne sua, de carne et metet corruptionem. Qui autem seminat in spiritu, de spiritu et metet uitam eternam. Bonum autem facientes non deficiamus. Tempore enim suo metemus.«

Cum enim illa omnia uitia que supra nominata sunt, tam a legislatore, quam ab apostolo noxia prohibentur, et cultoribus Dei diuina auctoritas prohibet facere: penamque eis, qui hec agunt, minatur  perpetuam. E contrario uero spiritalia dona laudat Apostolus, hortaturque per omnia sequenda: bonum est, ut caueamus omne peccatum, et omne scandalum, quantum Dominus nos posse donauerit: et faciamus que sibi sunt placita, et lex Domini nobis mandat: quia sic, et in presenti, et in futuro, eius misericordiam et protectionem inueniemus. Si enim iuxta historiam, legislator transgressoribus mandatorum Dei minatus est carnis mortem, et presentis uite terminum, quanto magis nobis iuxta mandatum Saluatoris, et euangelicam doctrinam formidanda est mors anime, et pena perpetua, quam illa que finem quodammodo habuit? Ista autem sine termino cruciabit noxios. Unde necesse est ut in presenti uita, iuxta Apostolum, mortificemus  membra nostra que sunt super terram: hoc est, desideria carnis nostre, et uoluptates terrenas in nobis exstinguere contendamus: uitiaque omnia, quantum Dominus nos posse concedit, procul expellamus: Deique uoluntati, et mandatis eius obtemperare satagamus, quoniam sic mortem perpetuam euadere et ad uitam eternam, Domino largiente, peruenire possumus. Dehinc quoque ad interrogata, quantum possumus, breuiter iuxta canonum instituta respondere curemus.



INCIPIT PeNITENTIALE.



CAPUT PRIMUM. De homicidiis sponte commissis.

Primum ergo de homicidii perpetratione, quid sacri canones sanciant, et qualiter penitentia his agenda sit, qui hoc commiserint, breuiter denotare curauimus.

In concilio Ancyrano cap. 21, de homicidiis scriptum est: »Qui uoluntarie homicidium fecerint, penitentie quidem iugiter se submittant: perfectionem uero circa uite exitum consequantur.«



CAPUT II. Item de homicidiis et falsis testibus.

In concilio Agathensi, cap. 37, de homicidiis et falsis testibus scriptum est: »Itaque censuimus homicidas et falsos testes a communione ecclesiastica  submouendos; nisi penitentie satisfactione crimina admissa diluerint.«



CAPUT III. De his qui seruos suos extra iudicem necant; et de domina que per zelum ancillam occidit.

Item in concilio Agathensi, cap. 62, scriptum est de his, qui seruos suos extra iudicium necant: »Si quis seruum proprium sine conscientia iudicis occiderit, excommunicatione, uel penitentia biennii reatum sanguinis emundabit. Item in concilio Elibertino, cap. 5, ita scriptum est de domina, que per zelum ancillam occiderit, ita ut infra diem tertium animam cum cruciatu effundat: eo quod incertum sit, uoluntate an casu occiderit. Si uoluntate, post uII annos; si casu, per u annorum curricula,  acta legitima penitentia, ad communionem admitti placuit. Quod si infra tempora constituta fuerit infirma, accipiat communionem.«



CAPUT Iu. De homicidiis non sponte commissis; et de his qui quemlibet occidunt iussu principis.

In concilio Ancyrano, cap. 22, scriptum est de his qui non sponte homicidium commiserint. »De homicidiis non sponte commissis, prior quidem diffinitio post septennem penitentiam perfectionem consequi precepit: secunda uero, quinquennii tempus explere.« Quod autem quidam homicidium, quod nuper in seditione et prelio principum uirorum perpetratum est, excusant, quasi non necesse sit pro hoc cuilibet agere penitentiam: sed quod iussu  principum nostrorum peractum sit, et Dei iudicio ita finitum. Scimus enim quod Dei iudicium semper iustum est, et nulla reprehensione dignum, de quo etiam scriptum est: »Iustus Dominus in omnibus uiis suis, et sanctus in omnibus operibus suis: qui iudicat orbem terre in equitate, et populos in ueritate sua.« Sine quo nec passer cadit super terram. Sed nemo Dei iudicia penetrare potest, quoniam scriptum est: Iudicia tua abyssus multa. Unde,  oportet eos considerare, qui hanc necem nefariam defendere cupiunt: utrum illos, coram oculis Dei quasi innoxios excusare possint, qui propter auaritiam, que omnium malorum radix est, et idolorum seruituti comparatur, atque propter fauorem dominorum suorum temporalium, eternum Dominum contempserunt, et mandata illius spernentes, non casu, sed industria homicidium perfecerunt. Nam, de his legimus: qui homines non sponte interficiunt, Deum per legislatorem urbes refugii deputasse, ad quas confugientes saluarentur ab ultore sanguinis proximi sui, et non morerentur. Unde in Deuteronomio scriptum est: Hec lex homicide erit. Ciuitas seruanda est. Qui percusserit proximum suum nesciens, et heri, et nudius tertius nullum odium  contra eum habuisse comprobatur, sed abiisse cum eo simpliciter in siluam ad ligna cedenda: et in succisione lignorum, securis fugerit de manu, aut ferrum lapsum de manubrio, amicum eius percusserit et occiderit: hic ad unam urbium supradictarum confugiat, et uiuat: ne proximus eius, cuius sanguis effusus est, stimulo doloris percutiat animam eius. De eo uero, qui per industriam aliquem occiderit, in Exodo ita preceptum est: Si quis per industriam et per insidias occiderit proximum, ab altari meo eum euelles, ut moriatur. Et in Deuteronomio: Si quis, inquit, odio habens proximum suum, insidiatus fuerit uite eius, et surgens percusserit eum, et mortuus fuerit, et fugerit ad unam de supradictis urbibus: mittent seniores illius ciuitatis,  et eripient eum de loco refugii, et tradent eum in manus proximorum eius, cuius sanguis effusus est, et morietur, nec misereberis eius. Si ergo eum, quem Dominus dignum morte iudicauit, reum non esse quis dicat, quomodo contrarius legi Dei non existit, qui hoc quod Dominus precepit, casu esse  contendat? uidendum ergo illi est, ne forte ipse in illorum numero sit, quibus per prophetam dicitur: ue uobis, inquit, qui dicitis malum, bonum; et bonum, malum; lucem, tenebras; tenebras, lucem: uel amarum, dulce; dulce, amarum. Tales ergo mortificant animas, que non moriuntur; et uiuificant, que non uiuunt.

Qui ergo malorum operum sine condigna penitentia quemquam ueniam a Deo percipere dixerit,  penitens errat: et cum deceptus alios decipere festinat, duplici noxa constringitur: hoc est, proprii erroris et aliene deceptionis. Sed inter hec sciendum est quod magna distantia est inter legitimum principem et seditiosum tyrannum: inter eum qui subuertere nititur Christiane pacis tranquillitatem, et illum qui armis contra iniquitatem certat defendere equitatem. De quo plurima sub lege uetere et sub Nouo Testamento fortium uirorum exempla  inueniuntur, que possunt nos instruere quid de huiusmodi debeamus sentire.



CAPUT u. De administratoribus et his qui preces criminales dictant.

De administratoribus autem, qui iudicia secularia secundum legem maiorum suorum exercent, quid sacri canones sentiant, facile est inuenire. Nam in decretis Innocentii pape, cap. 22, ita legitur: »Quesitum est etiam super his, qui post baptismum administrauerunt, aut tormenta sola exercuerunt, aut etiam protulerunt capitalem sententiam, de his nichil legimus a maioribus definitum. Meminerant enim a Deo potestates has esse concessas, et propter uindictam noxiorum gladium suis esse  permissum: Dei ministrum datum esse in huiusmodi uindicem, quemadmodum igitur reprehenderent factum, quod auctore Deo uiderent esse concessum? De his ergo, ita ut hactenus seruatum est, sic habemus: nec, aut disciplinam euertere, aut contra auctoritatem Domini uenire uideamur. Ipsis autem in ratione reddenda gesta sua omnia seruabuntur.« Item in eisdem decretis, cap. 25, scriptum est quod qui preces criminales dictant, habeantur immunes.

Illud etiam sciscitari uoluisti: an preces dictantibus liberum concedatur, utique post baptismi regenerationem, a principibus poscere mortem alicuius, uel sanguinem de reatu. Quam rem principes nunquam sine cognitione concedunt, sed ad iudices  commissa ipsa, uel crimina semper remittunt, ut causa cognita, iudicentur. Que cum quesitori fuerint allegata, aut absolutio, aut damnatio pro negotii qualitate profertor. Et dum legum inter improbos exercetur auctoritas, erit dictator immunis.



CAPUT uI. De populi necessario commisso.

De populi autem necessario commisso, quomodo inultum soleat preteriri, idem papa quibusdam episcopis de Macedonia ad interrogata respondens, ita scribit dicens: »Prouideat ergo dilectio uestra, hactenus talia transisse, et aduertite quod utique, ut dicitis, necessitas imperauit, in pace etiam Ecclesias constitutas non posse presumere. Sed sepe accidit, quotiens a populis aut a turba peccatur,  quia in omnes propter multitudinem, non potest uindicari, multum solere transire. Priora ergo dimittenda dico de iudicio, de reliquo maxima sollicitudine precauendum.« Non enim hic, ut mihi uidetur, iste doctor apostolicus dicit, non necessarium esse populo pro male commissis agere penitentiam. Sed, quia in omnes, propter multitudinem non potest uindicari, priora dimittenda iudicio; de reliquo maxima sollicitudine precauendum, ne fiant.



CAPUT uII. De parricidio.

Parricidium autem quam sit detestabile crimen, iudicio facto inter Cain et Abel fratrem suum, Dominus ipse ostendit, cum ad Cain parricidam ait:  »Maledictus eris super terram, que aperuit os suum, et suscepit sanguinem fratris tui de manu tua. Cum operatus fueris eam, non dabit fructus. uagus et profugus eris super terram.« In quo etiam posuit signum; hoc est, ut gemens, et tremens, et profugus uiueret semper, nec uspiam sedes haberet quietas. Sed quia in modernis temporibus parricide profugi discurrunt per diuersa loca, et uariis uitiis atque gule illecebris deseruiunt; melius mihi uidetur, ut in uno loco manentes penitentia districta semetipsos castigent: si forte a Domini bonitate indulgentiam facinoris sui percipere mereantur. Non enim eis licebit ultra militie cingulum sumere, et nuptiis atque coniugii copula uti, quia sacri Canones hoc eis non concedunt: sicut postmodum  de penitentibus pro culpis grauibus decreta synodica decernere ostensuri sumus.



CAPUT uIII. De his que partus suos ex fornicatione perimunt.

Itaque in Ancyrano concilio, cap. 20, scriptum est his que partus suos ex fornicatione conceptos diuersis modis interimunt: »De mulieribus, que fornicantur, et partus suos necant: uel, que agunt secum, ut utero conceptos excutiant: antiqua quidem diffinitio usque ad exitum uite eas ab Ecclesia remoueri iussit: humanius autem nunc definimus, ut eis X annorum tempus penitentie largiamur.« Item in concilio Elibertano, cap. 63, scriptum est de his qui filios suos ex adulterio necant: »Si qua per adulterium absente uiro conceperit, idque post  facinus occiderit; placuit uix in fine dandam esse communionem, eo quod geminauerit scelus.«



CAPUT IX. De his que abortum faciunt.

Item in concilio Hilerdensi, cap. 11, scriptum est de his que abortum faciunt, uel natos exstinguunt: »Hi uero qui male conceptos ex adulterio fetus uel editos necare studuerunt: uel, in uentribus matrum potionibus aliquibus colliserint, in utroque sexu adulteris post septem annorum curricula communio tribuatur: ita tamen, ut omni tempore uite sue fletibus et humilitati insistant.«



CAPUT X. De his qui post sacrum ordinem capitalia crimina committunt, et eorum penitentia seu excommunicatione.

 De his ergo uisum est uobis conscribi, qui sacros ordines habent; uel ante, uel post ordinationem contaminatos in capitalibus criminibus se esse profitentur. In quibus, ut mihi uidetur, hec distantia debet esse, ut hi, qui deprehensi, uel capti fuerint publico in periurio, furto, atque fornicatione, et ceteris huiusmodi criminibus, secundum sacrorum Canonum instituta, a gradu proprio deponantur: quia scandalum est populo Dei, tales personas super se positas habere, quas ultra modum uitiosas esse constat. Nempe inde detrahunt homines sacrificio Dei, sicut quondam filiis Heli peccantibus fecisse leguntur: et, rebelles hinc atque contrarii existentes,  eorum prauis exemplis quotidie peiores fiunt. Qui autem de predictis uitiis per occultum confessionem, mala abs se absconse commissa coram oculis Dei, presente etiam sacerdote, qui eis inducturus est penitentiam, confitentur, et semetipsos grauiter deliquisse accusant, si ueraciter penituerint, et semper ieiunia, et eleemosynas, uigiliasque, atque sacras orationes cum lacrymis purgare certauerint. His etiam gradu seruato, spes uenie de misericordia Dei promittenda est; qui omnes homines uult saluos fieri et ad agnitionem ueritatis peruenire, neque mortem peccatoris, sed ut conuertatur et uiuat.

Nam de illis, qui ad honorem presbyterii sine examine prouecti sunt, in concilio Niceno, cap. 9,  scriptum: »Si qui presbyteri sine examinatione prouecti sunt: uel cum discuterentur, peccata sua confessi sunt, et homines contra canones commoti, manus confessis imponere tentauerunt. Tales regula non admittit, quia quod irreprehensibile est Catholica defendit Ecclesia.« Item in Neocesareensi concilio, cap. 9, de his ita scriptum est: »Presbyter si preoccupatus corporali peccato prouehatur et confessus fuerit de se, quod ante ordinationem suam deliquerit, oblata non consecret, manens in reliquis officiis propter bonum studium. Nam reliqua peccata plerique dixerunt per manus impositionem posse dimitti. Quod si de se ipso non fuerit confessus, et argui manifeste non potest, potestatis sue iudicio relinquatur.« Item in eodem Concilio, cap. 10, simili  modo etiam diaconus: »Si eodem peccato succubuerit, ab ordine ministerii detrahatur.«

De illis, qui post acceptum gradum peccauerint, tertio Apostolorum Canone ita legitur: »Episcopus, presbyter, aut diaconus, qui in fornicatione, aut periurio, aut furto captus est, deponatur, non tamen communione priuetur. Dicit enim Scriptura: Non iudicabit Dominus bis in id ipsum.« Item, in canone apostolorum, cap. 29: »Si quis episcopus, presbyter, aut diaconus depositus iuste super certis criminibus, ausus fuerit attrectare ministerium dudum sibi commissum, hic ab Ecclesia penitus proiiciatur.«

Accusationem autem aduersus sacri ordinis uiros  facile non recipiendam, sed prius causam diligenter examinandam, et postea iudicium inferendum Apostolus docet, scribens ad Timotheum: »Accusationem, inquit, aduersus presbyterum non recipias, nisi sub duobus aut tribus testibus. Peccantes coram omnibus argue, ut ceteri metum habeant.«

Quales autem ipsi testes esse debeant, in Africano concilio manifestatur, ubi, cap. 6 et 15 ita scriptum: »Placuit ut omnes serui uel proprii liberti ad accusationem non admittantur: uel omnes, quos ad accusanda publica crimina leges publice non admittunt, omnes infamie maculis aspersi, et histriones, ac turpitudinibus subiecte persone. Heretici etiam,  siue pagani, siue Iudei. Sed tamen omnibus, quibus accusatio denegatur, in causis propriis accusandi licentia deneganda non est.« Item in eodem, cap. 99: »Testes autem non admittendos ad testimonium, qui nec ad accusationem admitti precepti sunt: uel etiam quos ipse accusator de domo sua produxerit.« Ad testimonium autem intra annos XIu etatis sue non admittatur. Item, cap. 97: »Placuit, quotiescunque clericis ab accusatoribus multa crimina obiiciuntur, et unum ex his, de quo prius egerit, probare non ualuerit, ad cetera non admittatur.«

De his autem, quorum occulta sunt peccata, nec manifeste ab aliquo argui possunt, si salubriter compuncti pro peccatis confessionem coram episcopo, siue presbytero penitentiam agant, occulte  faciunt, bonum mihi uidetur, ut secundum id, quod sibi decretum fuerit ab episcopo siue presbytero, penitentiam agant non tepide, non tarde, sed feruenter, et sollicite, ac si se ueniam a Domino percepturos, et gradum recuperaturos confidunt. Quod etiam B. Gregorius papa in epistola quam ad Secundinum seruum Dei inclusum scripsit, ita probat dicens: »Nam tua sanctitas inde a nobis requisiuit, ut sibi rescriberem de sacerdotali officio post lapsum resurgendi auctoritates, dum dicis de hoc Canones diuersos te legisse, diuersasque sententias inuenisse, alias resurgendi, alias nequaquam posse. Nam nos generaliter a Nicena incipientes, hanc cum reliquis quatuor ueneramur, quia ipsam sequentes, cetere in cunctis sententiis unanimes concordant. Nos ergo  precedentes nos Patres sequimur; quia auctore Deo, ab illorum doctrina non discordamus. A capite itaque incipientes usque in quartum altaris ministrum hanc formam seruandam cognoscimus, ut sicut minorem maior precedit in honore, ita et in crimine: et quem maior sequitur culpa, maior ei implicetur uindicta: et sic postea penitentia credatur fructuosa esse. Quid enim prodest triticum seminare, et fructum illius non colligere? aut domum instruere, et illic non habitare? Post dignam enim satisfactionem credimus posse redire ad honorem, propheta dicente: »Nunquid qui cadit non adiiciet, ut resurgat?«  Et: »Qui auersus est, non reuertatur? « Idem et peccatori »ait: In quacunque die conuersus ingemueris,  saluus eris.«  Unde et Psalmista ait: »Cor mundum crea in me Deus, et spiritum rectum innoua in uisceribus meis. Ne proiicias me,« etc. 

»Dum enim petit ne proiiciatur prolapsus culpa: alienam quippe rex, simul et propheta rapuisse uxorem se, expauit; propheta indicante flagitium suum, penitentiam agens addidit: Redde mihi letitiam salutaris tui, et spiritu principali confirma me. Si enim Deo dignam penitentiam non fecisset, nequaquam aliis predicaret: Docebo iniquos uias tuas. Dum enim peccata sua prospexit propheta, mundata per penitentiam, non dubitauit predicando castigare aliena: et sic, sacrificium de semetipso  offerre studuit, cum dicebat: Sacrificium Deo spiritus contribulatus.«

»At ista sufficerent: sed omnis sententia, quo plus sacre Scripture testimoniis confirmatur, eo facilius creditur. De hoc enim propheta ait: Nolo mortem peccatoris, sed magis ut conuertatur et uiuat.«  De hoc peccantibus dicitur: Peccator in quacunque die conuersus ingemuerit, omnes iniquitates eius in obliuionem tradentur. Si enim Redemptor noster peccatores non perdere, sed uiuificare uenit, in obliuione delicta peccantium derelinquit; quis hominum condemnanda reseruet, cum Apostolus dicat: »Si Deus iustificat, quis est qui condemnet?«  Ad fontem misericordie reuertentes, euangelicam proferamus  sententiam . »Gaudium est angelis, inquit, super uno peccatore penitentiam agente, quam supra nonaginta nouem iustis, qui non indigent penitentia;« et ouem perditam, nonaginta nouem non errantibus relictis, humero ad ouile reportauit. Si ouis errans post inuentionem ad ouile reportatur; cur iste post penitentiam ad Ecclesie ministerium non reuocetur? Quid est ergo grauius carnale delictum admittere, sine quo parati [Forte, pauci] inueniuntur; aut filium Dei timendo negare? In quo peccato, ipsum B. Petrum principem Apostolorum, ad cuius nunc corpus indigni sedemus, lapsum esse cognoscimus, sed post negationem penitentia secuta est, et post penitentiam misericordia data, quia illum ab Apostolatu non deiecit, qui  ante ipsum negare predixit.

»Tibi hec, fili carissime, dicta sufficiant, ut illum, quem conspicis delicta fletu delere, in conspectu diuinitatis non dubites misericordiam consequi, quia nullum peccantem reum suum despicit, qui peccantes suo sanguine redimere uenit.«

Hinc etiam B. Augustinus ad Petrum diaconum de fide scribens ait: »Omni homini in hac uita esse potest utilis penitentia, quam quocunque tempore homo egerit, quamlibet iniquus, quamlibet annosus, si ex toto renuntiauerit peccatis preteritis, et pro eis in conspectu Dei, non solum corporis, sed etiam cordis lacrymas fuderit, et malorum operum maculas, bonis operibus diluere curauerit; omnium peccatorum indulgentiam mox habebit. Hoc enim nobis  Dominus prophetico eloquio promittit, dicens: »Si conuersus fuerit, et ingemuerit, saluus erit.« Et alio loco dicitur: »Fili, peccasti, non adiicias iterum, sed de preteritis deprecare, ut tibi dimittantur.« Nunquam esset peccanti indicta pro peccatis deprecatio, si deprecanti non esset remissio concedenda. Si etiam penitentia peccatorum prodest, si eam in Ecclesia catholica quis gerat, cui Deus in persona B. Petri apostoli ligandi, soluendique tribuit potestatem dicens: Que alligaueris super terram, erunt ligata et in celis; et, que solueris super terram, erunt soluta et in celis.«

In quacunque igitur homo etate ueram peccatorum suorum penitentiam egerit, et uitam suam Domino  illuminante correxerit, non priuabitur indulgentie munere, quia Deus, sicut per prophetam dicit, non uult mortem peccatoris, quantum ut reuertatur a uia sua mala, et uiuat anima sua. uerumtamen nullus hominum debet sub spe misericordie Dei in suis diutius remanere peccatis, cum et in ipso corpore nemo uelit sub spe future salutis diutius egrotare. Tales enim, qui ab iniquitatibus recedere negligunt, et sibi de eo ueniam repromittunt, nonnunquam ita preueniuntur repentino Dei furore, ut nec conuersionis tempus, nec beneficium remissionis inueniant. Ideo unumquemque nostrum sancta Scriptura premonet dicens: »Ne tardaueris conuerti ad Dominum.« Et: »Ne differas de die in diem, subito enim ueniet ira eius;« et: »In  tempore uindicte disperdet te.« Dicit etiam B. Dauid: »Hodie si uocem eius audieritis, nolite obdurare corda uestra.« Cui quoque B. Paulus concordat his uerbis: »uidete, fratres, ne forte sit in aliquo uestrum cor malum incredulitatis discedendi a Deo uiuo: sed adhortamini uosmetipsos per singulos dies, donec hodie cognominatur, ut non obduretur quis ex uobis fallacia peccati.« Obdurato igitur corde uiuit, qui se non conuertit, desperans de indulgentia peccatorum. Siue, qui sic misericordiam Dei sperat, ut usque in finem uite presentis in suorum peruersitate criminum remaneat. Proinde diligentes misericordiam Dei, metuentesque iustitiam, nec de remissione peccatorum desperamus, nec remaneamus in peccatis: scientes quia illa omnium  hominum, si debita sit exactura equitas iustissimi iudicis, que non dimiserit misericordia clementissimi redemptoris? Sicut enim misericordia suscipit, absoluitque conuersos; ita iustitia rapiet et puniet obduratos. Hi sunt qui, peccantes in Spiritum sanctum, neque in hoc seculo neque in futuro remissionem accipient peccatorum. Nam et de hoc Isidorus Hispalensis episcopus ad inquisitionem Masonis episcopi ita scribit, dicens: »uerum quod sequenter uenerabilis fraternitas tua innotuit, nulla est in eiusmodi sententiis decretorum diuersitas intelligenda, quod alibi legitur, in lapsu corporali restaurandum honoris gradum post penitentiam; alibi post huiusmodi delictum, nequaquam reparandum antiqui ordinis meritum. Hec enim diuersitas hoc modo distinguitur.  Illos enim ad pristinos officii gradus redire canon precipit, quos penitentie precessit satisfactio. At contra, hi qui neque a uitio corruptionis emendantur: atque hoc ipsum carnale peccatum, quod admittunt, etiam uindicare quadam superstitiosa temeritate nituntur, nec gradum utique honoris, nec gratiam communionis recipiunt. Ergo ita est dirimenda utraque sententia, ut necesse sit illos restaurari in loco honoris, qui per penitentiam reconciliationem meruerunt diuine pietatis. Hi, nec immerito, consequuntur adepte dignitatis statum, qui per emendationem penitentie recepisse noscuntur uite remedium. Id enim ne forte sit magis ambiguum, diuina auctoritatis sententia confirmetur.  Ezechiel enim propheta sub typo preuaricantis Hierusalem ostendit post penitentie satisfactionem, pristinum restaurari honorem posse: Confundere, o Iuda, et porta ignominiam tuam.« Et post paululum: »Et tu, inquit, et filie tue reuertimini ab iniquitate uestra. Quod dixit, confundere, ostendit post confusionis et deprecationis opus debere quemquam erubescere, et pro admissis sceleribus uerecundam frontem humi prostratam demergere pro eo, quod dignum confusionis perpetrauerit opus. Deinde precepit, ut portet ignominiam depositionis sue, lugens cum humilitate, quod peccauerit, sicque reuocari secundum prophetam ad priorem statum poterit.«

Item Ioannes euangelista angelo Ephesi Ecclesie  inter cetera simile quiddam scribit: »Memor esto, inquit, unde cecideris, et age penitentiam, et prima opera fac: alioquin ueniam tibi, et mouebo candelabrum tuum de loco eius.« In angelo Ecclesie prepositum utique, id est sacerdotem ostendit, iuxta Malachiam, qui dicit: »Labia sacerdotis custodiunt scientiam, et legem exquiram de ore eius quia angelus Domini exercituum est.« Prepositus ergo lapsus in uitium per euangelistam monetur, ut memor sit, unde ceciderit, et penitentiam agat: et prima faciat opera, ut non moueatur candelabrum eius. Nam candelabrum angeli, doctrina sacerdotalis, uel honor potestatis, quem gestat, intelligitur, iuxta quod scriptum est apud Samuelem in damnatione Heli: Oculi eius caligauerant, nec  poterat uidere lucernam Dei, antequam exstingueretur. Lucerna quippe Dei fuerat, quando dignitate sacerdotali pollens, iustitie claritate fulgebat, quam exstinctam propheta asserit, dum ob scelera filiorum, sacerdotis potestatem, meritorumque lumen amisit. Candelabrum ergo, siue lucerna sacerdotis, que intelliguntur carismata honoris, tunc penitus, iuxta Ioannem, exstinguitur, et mouetur, quando post delicti casum neglecta penitentia, admissa scelera non deflentur. Non enim dixit: Pro eo quod cecidisti, mouebo candelabrum tuum de loco suo. Ergo quemque prepositum peccantem, si preuenerit penitentia delicti, utique sequetur et meriti. Et in Prouerbiis scriptum est: »Qui abscondit scelera sua, non dirigetur; qui confessus fuerit et reliquerit  ea, misericordiam consequetur.« Nam et ipsum, quod canonum censura post uII annos remeare penitentem in statum pristinum precepit, non hoc electione proprii arbitrii sancti Patres, sed potius ex sententia diuini iudicii sanxerunt. Nam legitur quod soror Aaron Maria, dum obdurationis aduersus Moysen incurrisset delictum, illico stigmate lepre perfusa est. Cumque peteret Moyses ut emundaretur, precepit eam Dominus extra castra uII diebus egredi, et post emundationem rursus in castra admitti. Maria ergo soror Aaron, caro intelligitur sacerdotis, que dum superbie dedita sordidissimis corruptionum contagiis maculatur, extra castra septem diebus, et extra collegium sancte Ecclesie uII  annis proiicitur. Ubi, post emundationem uitiorum, loci, siue pristine dignitatis recipiet meritum. Ecce, in quantum ualui, concilii Ancyrani, antiquam plane, et plenam auctoritatem [et] sententiam sacris testimoniis explanaui, ostendens eum posse restaurari proprio honore, qui per penitentie satisfactionem nouit propria delicta deflere. Eum uero non posse restaurari, qui nec luget, que agit, et lugenda, sine ullo pudore religionis, uel timore diuini iudicii committit.« Hucusque Isidorus.

Augustinus ad Bonifacium: »Ut, inquit, in Ecclesia sanciretur, ne quisquam post alicuius criminis penitentiam clericatum accipiat, uel ad clericatum redeat, uel in clericatu maneat, non desperatione indulgentie, sed rigore factum discipline, alioquin  contra claues Ecclesie datas disputaretur, de quibus dictum est: que solueritis super terram, soluta erunt et in celo. Sed, ne forsitan de criminibus spe honoris ecclesiastici intumescens animus, superbe ageret penitentiam, seuerissime placuit, post actam de crimine damnabili penitentiam, nemo sit clericus, ut desperatione temporalis altitudinis, medicina uerior et maior esset humilitatis. Nam et Dauid de criminibus mortiferis egit penitentiam, et tamen in honore suo permansit; sed non ideo superuacua putanda est posterior diligentia, qui, ubi saluti nichil detrahebatur, humilitati aliquid addiderunt, quo salus tutius muniretur; experti credo aliquorum fictas penitentias, per affectatas honorum potentias. Cogunt enim inuenire multas medicinas multorum experimenta  morborum.«

In concilio Ilerdensi, cap. 5, de his qui altario deseruiunt, si subito carnis fragilitate corruerint, ita scriptum est: »Hi uero qui altario seruiunt, si subito flenda carnis fragilitate corruerint, et Domino respiciente, digne penituerint, ita ut mortificato corpore, cordis contriti sacrificium Deo offerant, maneat in potestate Episcopi, uel ueraciter afflictos non diu suspendere, uel desidiosos prolixiori tempore ab Ecclesie corpore segregare; ita tamen, ut si officiorum suorum loca retineant, non possint ad altiora officia ulterius promoueri. Quod si, iterato uelut canes ad uomitum reuersi fuerint, non solum dignitate officii careant, sed etiam sanctam communionem, non nisi in exitu, percipiant.«

 Item in concilio Carthaginensi, cap. 27, scriptum est: Quod presbyteri et diaconi, in grauiore culpa conuicti, manus impositionem tanquam laici nequaquam suscipiant. Contra firmatum est: Ut, si quando presbyter uel diaconus in aliqua grauiore culpa conuicti fuerint, ob quam eos a ministerio necesse est remoueri, non eis manus tanquam penitentibus imponatur, uel tanquam fidelibus laicis: neque permittendum esse, ut rebaptizati ad clericatus gradum promoueantur.



CAPUT XI. De presbyteris qui uxores acceperunt, uel fornicati sunt.

Item de presbyteris qui uxores acceperint uel fornicati sunt, in concilio Neocesareensi, cap. 5, scriptum  est: »Presbyter, si uxorem acceperit, ab ordine deponatur; si uero fornicatus fuerit, aut adulterium perpetrauerit, amplius pelli debet, et ad penitentiam redigi.«

Item ex decretis Innocentii pape, cap. 26: »Propterea quod dignum, et pudicum, et honestum est, tenere omnino Ecclesia debet: ut Sacerdotes et Leuite cum uxoribus suis non ceunt, quia ministerii quotidiani necessitatibus occupantur. Scriptum est enim: Sancti estote, quia ego sanctus sum Dominus Deus uester. Nam priscis temporibus de templo Dei sacerdotes anno uicis sue non discedebant; sicut de Zacaria legimus: nec domum suam omnino tangebant, quibus utique propter sobolis successionem, uxoris usus fuerat relaxatus, quia ex alia tribu, et  preter ex semine Aaron, ad sacerdotium nullus fuerat preceptus accedere; quanto magis si sacerdotes, uel leuite, pudicitiam ex die ordinationis sue seruare debent, quibus uel sacerdotium, uel ministerium sine successione est. Nec preterit dies, quo uel sacrificiis diuinis, uel baptismatis officio [non] uacent. Nam, si Paulus ad Corinthios scribens ait: »Abstinete uos ad tempus, ut uacetis orationi ,« et hoc utique laicis precepit: multo magis sacerdotes, quibus et orandi, et sacrificandi iugiter officium est, semper debent ab huiusmodi consortio abstinere. Qui, si contaminatus fuerit carnali concupiscentia, quo pudore uel sacrificare forsitan usurpabit: aut qua conscientia, quoue merito exaudiri se credit, cum dictum sit: »Omnia munda  mundis; coinquinatis autem et infidelibus nichil est mundum.«

Item ex decretis Leonis pape, cap. 17, scriptum: »Lex continentie eadem est altaris ministris, que episcopis atque presbyteris: qui cum essent laici, siue lectores, licite et uxores ducere, et filios procreare potuerunt; sed cum peruenerunt ad predictos gradus, cepit eis non licere, quod licuit. Unde, et de carnali, fiat spirituale coniugium. Oportet eos, nec dimittere uxores, et quasi non habeant, sic habentes, quo et salua sit caritas connubiorum, et cesset operatio nuptiarum.«

Item in Carthaginensi concilio, cap. 25, Aurelius episcopus dixit: »Addimus, fratres karissimi. Preterea, cum de quorumdam clericorum, quamuis lectorum,  erga uxores proprias incontinentia referatur, placuit quod et diuersis conciliis confirmatum est: Subdiaconi, qui sacra mysteria contrectant, et diaconi, et presbyteri, sed et episcopi secundum priorum statuta, etiam ab uxoribus se abstineant, ut tanquam non habentes esse uideantur. Quod si non fecerint, ab ecclesiastico remoueantur officio. Ceteros autem clericos ad hoc non cogi, nisi maturiori etate.«



CAPUT XII. De his qui, penitentiam uiolantes, rursum preuaricantur.

In concilio Aureliano, cap. 7, scriptum de his qui penitentiam uiolant: »Hi uero, qui susceptam penitentiam,  religionemque sue professionis obliti, ad secularia relabuntur, placuit eos a communione suspendi et ab omnium catholicorum conuiuiis separari. Quod si post interdictum, cum eo quisquam presumpserit manducare, et ipse communione priuetur.«

In concilio Toletano, cap. 55: »Quicunque ex secularibus accipientes penitentiam se totonderunt, et rursus laici preuaricantes effecti sunt, comprehensi ab episcopo suo, ad penitentiam, ex qua recesserunt, reuocentur. Quod si aliqui per penitentiam irreuocabiles sunt, nec admoniti reuertuntur; postea coram Ecclesia anathemate condemnentur, non aliter quam hi qui detonsi a parentibus fuerunt, aut sponte sua, amissis parentibus se ipsos religioni  deuouerunt, et postea secularem habitum sumpserunt. Iidem a sacerdote deprehensi, ad cultum religionis, acta prius penitentia, reuocentur. Quod si reuerti non possunt, apostate anathematis sententie subiiciantur. Que forma seruabitur etiam in uiduis uirginibusque sacris, ac penitentibus feminis, que sanctimonialem habitum induerunt: et postea, aut uestem mutauerunt, aut ad nuptias transierunt.«

Ex decretis Siricii pape, cap. 10: »De his uero non incongrue dilectio tua Apostolicam sedem credidit consulendam, qui acta penitentia, tanquam canes ac sues ad uomitus pristinos, et uolutabra redeuntes, et militie cingulum, et lubricas uoluptates, et noua coniugia, et inhibitos denuo appetiuere concubitus, quorum professam incontinentiam, generati  post absolutionem filii prodidere. De quibus etiam, quia suffugium non habent penitendi, id duximus decernendum, ut sola intra Ecclesiam fidelibus oratione iungantur sacre mysteriorum celebritati, quamuis non mereantur, intersint. A Dominice autem mense conuiuio segregentur, ut hac saltem districtione correpti, et ipsi in se sua errata castigent, et aliis exemplum tribuant, quatenus ab obscenis cupiditatibus retrahantur. Quibus tamen, quia carnali fragilitate cecidere, uiatico munere, cum ad Deum ceperint proficisci, per communionis gratiam uolumus subueniri. Quam formam, et circa mulieres, que se post penitentiam talibus pollutionibus deuinxerunt, seruandam esse censemus.« Item in concilio Arelatensi, cap. 11: »Penitentes, que defuncto  uiro aliis nubere presumpserunt, uel suspecta, uel interdicta familiaritate, cum extraneo [se] iunxerint, cum eodem ab Ecclesie limine arceantur. Hec etiam de uiro in penitentia placuit obseruari.«



CAPUT XIII. Quod penitentibus in cena Domini sit remittendum.

Item ex decretis Innocentii pape, cap. 7, scriptum est: »De penitentibus autem qui, siue ex grauioribus commissis, siue ex leuioribus penitentiam egerunt, si nulla interuenit egritudo, u feria ante Pascha eis remittendum, Romane Ecclesie consuetudo demonstrat. Ceterum de pondere estimando delictorum, sacerdotis est iudicare, ut attendat ad  confessionem penitentis et ad fletus atque lacrymas corrigentis: ac tunc iubere dimitti, cum uiderit satis congruam satisfactionem. Si quis autem in egritudinem incidit, atque usque ad desperationem deuenerit, ei est ante tempus Pasche relaxandum, non de seculo absque communione discedat.«



CAPUT XIu. Quod nulli ultima penitentia sit deneganda.

In decretis Celestini pape, cap. 15, scriptum est, quod nulli ultima penitentia sit deneganda: »Agnouimus enim penitentiam morientibus denegari, nec illorum desideriis annui, qui, obitus sui tempore, anime sue cupiunt subueniri. Horremus, fateor, tante impietatis aliquem reperiri, ut de Dei pietate desperet, quasi non possit ad se quouis tempore conuertenti  succurrere, ac periclitantem sub onere peccatorum hominem pondere, quo se ille expedire desiderat, liberare. Quid hoc rogo aliud est, quam morienti mortem addere, atque animam sua crudelitate, ne absoluta [esse] possit, occidere; cum Deus ad subueniendum paratissimus, inuitans ad penitentiam, sic promittat peccatori: »Quacunque die conuersus fuerit, peccata eius non reputabuntur ei.« Et iterum: »Nolo mortem peccatoris, sed tantum ut conuertatur et uiuat.« Salutem ergo homini adimit, quisquis mortis tempore penitentiam denegauerit. Et desperauit de clementia Dei, qui cum ad subueniendum morienti sufficere uel momento posse non credidit. Perdidisset latro in cruce premium ad Christi dextram pendens, si illum unius  hore penitentia non iuuisset. Cum esset in pena, penituit, et per unius sermonis professionem habitaculum paradisi, Deo promittente, promeruit. uera ergo ad Deum conuersio in ultimis positorum, mente potius estimanda est, quam tempore. Propheta taliter hoc asserente: Cum conuersus ingemueris, saluus eris. Cum ergo Dominus sit cordis inspector, quouis tempore non est deneganda penitentia postulanti, cum se obliget iudici cui occulta omnia nouerit reuelari.



CAPUT Xu. Ut qui pro illicitis ueniam petit, etiam a multis licitis se abstineat, nec tempore penitudinis lucra negotiationis exerceat.

In decretis Leonis pape, cap. 22, scriptum est,  quod oporteat eum qui pro illicitis ueniam poscit, etiam a multis licitis abstinere: »Aliud quidem est debita iusta reposcere, aliud propria, perfectionis amore contemnere; sed illicitorum ueniam postulantem oportet etiam a licitis abstinere, dicente Apostolo: »Omnia quidem licent, sed non omnia expediunt. Unde, si penitentes habent causam, quam negligere forte non debeant, melius expedit Ecclesiasticum, quam forense iudicium.« Item in eisdem decretis, cap. 23, scriptum est: Quod penitenti nulla exercere conueniat negotiatio. Qualitas lucri negotiantem aut excusat, aut arguit, quia est honestus questus, et turpis. uerumtamen penitenti  utilius est, dispendia pati, quam periculis negotiationis obstringi, quia difficile est inter ementis et uendentis commercium non interuenire peccatum.«

Isidorus in libro Officiorum: »Hi, qui penitentiam gerunt, capillos et barbam nutriant, ut demonstrent abundantiam criminum: quibus caput peccatoris grauatur. Capilli enim pro uitiis accipiuntur, sicut scriptum est: »Et crinibus peccatorum suorum unusquisque constringitur.«



CAPUT XuI. Ne quis post penitentiam redeat ad militiam.

Item in eisdem decretis, cap. 24, scriptum est quod aliquis ad militiam secularem post penitentiam redire non debeat: »Contrarium est omnino ecclesiasticis regulis, post penitentie actionem redire  ad militiam secularem, cum Apostolus dicat: »Nemo militans Deo, applicat se secularibus negotiis.« Unde non est liber a laqueis diaboli, qui se militia mundana uult implicare.«



CAPUT XuII. Quod quibusdam penitentibus pristina concedantur coniugia.

In concilio Toletano scriptum est quod quibusdam penitentibus pristina reddantur coniugia: »Antiqui et sanctissimi est Patris sententia pape Leonis, ut is qui in etate adolescentie positus, dum mortis formidat casum, peruenerit ad penitentie remedium; si est iugatus, et forte fuerit incontinens, ne postea adulterii incurrat lapsum, redeat ad pristinum coniugium,  quousque possit adipisci temporis maturitate statum continentie. Quod nos de feminis iudicamus, similiter de uiris censemus, non quidem generaliter et legitime preceptum; sed constat a nobis pro humana fragilitate indultum, ea duntaxat ratione, ut si is, qui penitentie legibus non est deditus, antea ab hac uita discesserit, quam ex consensu ad continentiam ueniant, superstiti non liceat denuo ad uxoris transire amplexus; si autem illius uite exstiterit superstes, qui non accipit penitentis benedictionem, nubat si continere non potest, et alterius uxoris consortio fruatur. Quod de utroque sexu pari modo a nobis manifestum est decerni, ita uidelicet, ut in his omnibus sacerdotis ordinatio exspectetur, ut iuxta quidem etatem aptam perspexerit, continentie,  absolutionis uel districtionis tribuat legem.«



CAPUT XuIII. De periurio.

Periurium in lege diuina omnino prohibetur, dicente legislatore: »Non assumas nomen Domini Dei tui in uanum. Non enim insontem habebit eum Dominus, qui assumpserit nomen Dei sui frustra.« Unde ipsa ueritas dicit in Euangelio: »Nolite iurare omnino, neque per celum, neque per terram,« etc. Hinc et in canone scriptum est: »Quicunque uero sciens se periurauerit, annos uII se penitentie subdat, et ita deinceps ad communionem reuertatur.« Item Ecbertus Anglorum episcopus definit ita dicens: »Qui iuramentum in ecclesia fecerit, aut in Euangelio, siue in reliquiis sanctorum, uII annos: alii iudicant XI. Si uero in manu episcopi, aut presbyteri, uel diaconi, seu in cruce posita consecrata, unum annum peniteat; alii uII annos iudicant. Et in cruce non consecrata, I annum peniteat, uel uII menses, ut alii iudicant. Qui autem seductus ignorans, et postea cognoscit, unum annum, uel tres quadragesimas peniteat. Si quis coactus pro qualibet necessitate, tres quadragesimas, alii annos tres: unum ex his in pane et aqua, ut alii iudicant. Item periurium, III annos peniteat. Qui suspicatur quod periurus in iuramentum ducitur, sed tamen per consensum iurat, duos annos peniteat; sed quia in multis locis ab his qui per auaritiam terrene possessionis et ecclesiastici ordinis pretium dant, ut terrenarum rerum sibi abundantiam inde acquirant, sepe periurium fit illis qui hoc scandalo decipiuntur, iustum est ut illis qui hoc faciunt, condicta uindicta retribuatur. Nam de talibus ita statutum est in canonibus.«



CAPUT XIX. De episcopis siue presbyteris qui per pretium gradum et ecclesiam acquisierunt.

In synodo Rhemensi, cap. 21, scriptum est: »Quicunque presbyter per pretium, gradum acquisierit, deponatur.« Ex concilio Aurelianensi, cap. 10: »Ut nullus presbyter ad introitum ecclesie xenia donet.« In concilio Turonensi, siue Moguntinensi, cap. 15, scriptum est: »Quicunque presbyter per pretium  ecclesiam fuerit adeptus, omnimodo deponatur, quoniam et ille contra ecclesiastice regule disciplinam agere dignoscitur. Item et ille deponatur, qui alium presbyterum legitime ad ecclesiam ordinatum, per pecuniam expulerit, eamque sibi taliter uindicauerit, quod uitium late diffusum summo studio emendandum est. Idemque interdicendum uidetur clericis, siue laicis, ne quis cuilibet presbytero presumat dare ecclesiam sine licentia et consensu episcopi sui.«



CAPUT XX. De incestis coniunctionibus, et de eo qui filiolam suam uel matrem duxerit uxorem.

De incestis autem coniunctionibus in concilio Agathensi, cap. 61, ita scriptum est: »Incestis  coniugiis nichil prorsus uenie reseruamus, nisi cum adulterium separatione sanauerint. Incestos uero nullo coniugii nomine censendos, quos etiam designare funestum est, hos esse censemus. Si quis relictam fratris, que pene prius soror exstiterat, carnali coniunctione uiolauerit; si quis fratris germanam uxorem acceperit; si quis nouercam duxerit; si quis consobrine se sue sociauerit, quod ita presenti tempore prohibemus, ut ea, que sunt ante nos constituta, non dissoluamus. Si quis relicte uel filie auunculi miscetur, aut patris filie, uel priuigne sue concubitu polluitur; sane quibus coniunctio illicita interdicitur, habebunt ineundi melioris coniugii libertatem.«

 Item, de eisdem in concilii Aurelianensis, cap. 14, scriptum est: »Ne frater super torum defuncti fratris ascendat; ne quisquam amissa uxore sorori audeat se sociare. Quod si fecerit, ab ecclesiastica districtione feriatur.«

Item, de iisdem in concilio Ilerdensi, cap. 4: »Qui se incesti pollutione commaculant, placuit, quousque in ipso detestando et illicito carnis contubernio perseuerant, usque ad missam tantum catechumenorum in ecclesia permittantur: cum quibus iam nec cibum sumere ulli Christianorum, sicut Apostolus iussit, oportet.«

Item de his in Ancyrano concilio, cap. 23: »Quidam sponsam habens, sororem eius uiolauit, et grauidam tradidit, postmodum desponsatam sibi duxit  uxorem. Illa uero, que corrupta est, laqueo se peremit. Omnes, qui eiusmodi facti fuerunt conscii, X annos in penitentiam redigantur, secundum canones constitutos.« In decretis Siricii pape, c. 4: »Omnimodis prohibemus, ne quis sponsam alterius ducat uxorem, quia illa benedictio, quam nupture sacerdos imponit, apud fideles cuiusdam sacrilegii instar est, si ulla transgressione uioletur. Desponsatas puellas, et pre aliis raptas, placuit erui et eis reddi, quibus ante fuerant desponsate, etiam si eis a raptoribus uis illata constiterit.«

De his que duobus fratribus nupserint, uel qui duas sorores uxores acceperint, in Neocesareensi concilio, cap. 2, ita dictum est: »Mulier, si duobus fratribus nupserit, abiiciatur usque ad mortem. uerumtamen  in exitu propter misericordiam, si promiserit, quod facta incolumis, cuius [huius] est coniunctionis uincla dissoluat, fructum penitentie consequatur. Quod si defecerit uir, aut mulier in talibus nuptiis, difficilis erit penitentia in uita permanenti.«

Item de his qui duabus sororibus copulantur, in Elibertino concilio cap. 61, ita scriptum est: »Si quis post obitum uxoris sue, sororem eius duxerit uxorem, et ipsa fuerit fidelis, quinquennium a communione placuit abstinere, nisi forte uelocius dari parem necessitas cegerit infirmitatis. Item de muliere, que duos fratres sumit coniugio, in canonibus Martini episcopi [sic scriptum]: Si quia mulier duos fratres; aut, si quis duas sorores duxerit, a communione  abiiciantur usque ad mortem. In morte eis communio propter misericordiam detur. Si uero superuixerint communione accepta, et de infirmitate conualuerint, agant plenam penitentiam tempore constituto. Qui duas in coniugium sorores acceperit, uel filiam fratris, clericus esse non poterit. De eo uero, quod interrogasti: Si ille, qui filiolam suam, quam de sacro fonte baptismatis suscepit, et de eo, qui concubuit cum commatre sua spirituali, et de illo qui filium suum baptizatum, et cuius uxor eum de fonte suscepit, postea in tali copulatione permanere possent? omnino illicitum esse iudicamus. Nam in concilio Moguntinensi, cap. 55, de talibus scriptum est: Nullus proprium filium, aut filiam a fonte baptismatis  suscipiat; nec filiolam, nec commatrem suam suscipiat uxorem; nec illam, cuius filium, aut filiam ad confirmationem duxerit. Ubi autem factum fuerit, separentur.«

Item in synodo Moguntinensi, c. 56: »Si quisquam uiduam uxorem duxerit, et postea cum filiastra sua fornicatus fuerit, seu duabus sororibus nupserit; aut si qua duobus fratribus nupserit, seu cum patre et filio; tales copulationes anathematizari et disiungi precipimus, nec unquam amplius coniugio copulari, sed sub magna districtione fieri. Quam detestabile, et quam exsecrabile scelus sit unicuique Christiano, filiolam suam sibi ad libidinem iungi, testatur S. Gregorius papa in Dialogis suis, ubi refert quemdam hominem constuprasse filiolam suam, et tribus diebus  reseruatum esse ad satisfactionem penitendi. Sed ille miser, sperans peccatum suum aut latere Deum, aut obliuioni misericorditer datum, neglexit penitentiam agere, sed non longe post miserabili morte correptus exspirauit, ita ut sepulcrum eius igne consumeretur. In hoc opere apparuit ineffabilis Dei clementia, que ipsum hominem reseruare uoluit ad indulgentiam, si ille non tardaret conuerti.«

Item in synodo Moguntinensi de incestis coniugiis scriptum est: »Si quis fornicatus fuerit cum duabus sororibus, uel cum nouerca sua, uel cum sorore sua, uel cum amita sua, siue cum matertera sua, uel cum filia patrui sui, siue auunculi sui, uel amite sue, siue matertere sue, uel cum nepte sua, uel cum commatre sua, uel cum filiola sua, quam de fonte  baptismatis suscepit, uel ante episcopum ad confirmationem tenuit, uel si qua mulier simili modo fornicata fuerit: abstineat se ab ingressione domus Dei anno uno, et eodem anno nisi festis diebus, et precipuis solummodo, pane, et aqua, et sale utatur; arma pugnatoria non ferat; osculum nulli prebeat; sacrificium nisi pro uiatico minime sumat. Sex deinde annis ingrediatur domum Dei, sed carnibus, et uino, ac sicera minime utatur, nisi festis precipuisque diebus. De armis uero, uel osculo, siue sacrificio, sicut supra dictum est, faciat. Postea uero duobus annis, quando carne uescitur, a potu omni, qui potest inebriare, se contineat. Quem potum, si biberit, non carne uescitur, absque precipuis festis diebus. Inde usque ad obitum suum, nisi predictis festis diebus,  a carne abstineat. Tres legitimas ferias in omni hebdomada, et tres quadragesimas in anno legitime custodiat. De armis uero, sicut iam dictum est, faciat, et nunquam coniugio copuletur. Hec eadem penitentia imponenda est parricidis, uel fratricidis, uel consanguineis; nec, nisi ex his, qui sponte, per fraudem, et auaritiam hominem innoxium occidunt, quod Theodisca lingua mordicum dicitur.«



CAPUT XXI. De his qui adulterium committunt.

Adulterium autem non solum lex damnat, sed etiam euangelica auctoritas omnino fieri uetat. Unde et sancti Patres, magisterio celesti imbuti, de hoc quid seruandum sit sanxerunt. Nam in concilio Ancyrano,  cap. 17, scriptum est: »Si cuius uxor adulterata fuit, uel si ipse adulterium commiserit, uII annis in penitentia completis oportet eos perfectionem, secundum pristinos gradus, consequi.«

Item in Africano concilio, cap. 69, de his qui uxores, aut que uiros dimittunt, ut maneant sic, ita scriptum est: »Placuit, ut secundum euangelicam et apostolicam disciplinam, ut neque dimissus ab uxore, nec dimissa a marito alteri coniungatur, sed ita maneat, ut sibimet reconcilientur. Quod, si contempserint, ad penitentiam redigantur.«

Item in decretis Innocentii pape, [cap.] 24, scriptum est quod uiri cum adulteris feminis non conueniant: »Et illud desideratum est sciri: cur communicantes uiri cum adulteris non conueniant, cum  contra uxores in consortio adulterorum uirorum manere uideantur? dum super hoc Christiana religio adulterium in utroque sexu pari ratione condemnet, sed uiros suos mulieres non facile de adulterio accusant. Non enim habent latentia peccata uindictam. uiri autem liberius uxores adulteras apud sacerdotes deferre consueuerunt, et ideo prodito earum crimine communio denegatur. uirorum autem latente commisso, non facile aliquis ex suspicionibus abstinetur. Qui utique submouetur, si eius flagitium detegatur. Cum ergo causa par sit, interdum probatione cessante, uindicte ratio conquiescit.«

Item in eius pape decretis cap. 27, scriptum est: »De his etiam requisiuit dilectio tua, qui interueniente repudio alii se matrimonio copularunt, quos  in utraque parte adulteros esse manifestum est, qui, uiro uel uxore uiuente, quamuis dissociatum uideatur esse coniugium, ad aliam copulam festinarunt. Neque possunt adulteri non uideri, in tantum, ut etiam he persone, quibus tales coniuncti sunt, etiam adulterium commisisse uideantur, secundum illud quod legimus in Euangelio: »Qui dimiserit uxorem suam et duxerit aliam, mechatur, et qui dimissam duxerit, mechatur. Et ideo omnes a communione abstinendos. De parentibus autem, et propinquis eorum, nichil tale statui potest, nisi succensores illiciti consortii fuisse detegantur.«

In concilio quoque Elibertino, cap. 9, de feminis que adulteros maritos reliquerint, et aliis nubunt, scriptum est: »Femina fidelis, que adulterum maritum  reliquerit, et alii nubit, prohibeatur, ne ducat. Si duxerit, non prius accipiat communionem, nisi quem reliquit, de seculo exierit, nisi forte necessitas infirmitatis compulerit.«



CAPUT XXII. De his qui mechantur.

Item de concilio Elibertino, cap. 30, de mechis scriptum est: »Subdiaconos eos ordinari non debere, qui in adolescentia sua fuerint mechati. Eo quod postmodum per subreptionem ad ulteriorem gradum forsitan promouebantur. Qui autem sunt in tempore preterito ordinati, amoueantur.«

Item in eodem concilio, cap. 31, de adolescentibus qui post lauacrum mechantur, scriptum est:  »Adolescentes qui post fidem lauacri salutaris fuerint mechati, cum duxerint uxores, acta legitima penitentia, placuit ad communionem eos admitti.«

Item in eodem concilio, cap. 47, de eo qui, uxorem habens, sepius mechatur, scriptum est: »Si quis fidelis habens uxorem, non semel, sed sepe fuerit mechatus, in finem mortis est conueniendus. Quod si se promiserit cessaturum, detur ei communio. Si resuscitatus rursus mechatur, placuit ulterius non ludere eum de communione pacis.«



CAPUT XXIII De uirginibus Deo sacratis, siue secularibus, si mechauerint.

Item in concilio eodem, cap. 13, de uirginibus sacratis scriptum est: »Si mechauerint uirgines que  se Deo dicauerunt, si pactum perdiderunt uirginitatis, atque eidem libidini inseruierunt, non intelligentes quid amiserint, placuit nec in finem eis dandam esse communionem. Quod si semel persuase ad infirmi corporis uitia lapse, tempore uite sue, huiusmodi femine egerint penitentiam, ut abstineant se a coitu, placuit eas in finem communionem accipere debere.«

Item, in eodem de uirginibus secularibus, si mechate fuerint: »uirgines que uirginitatem suam non custodierint, si eosdem qui eas uiolauerunt, duxerint et tenuerint maritos, eo quod solas nuptias uiolauerunt, post annum sine penitentia reconciliari debebunt. uel si alios cognouerint uiros, eo quod mechate sint, placuit post quinquennii tempora,  acta legitima penitentia, admitti eas ad communionem.«

Item in concilio Ancyrano, cap. 9, de his que uirginitatem professe sunt, et de his que sub sororis habitu cum aliquibus commorantur, scriptum est: »Quotquot uirginitatem promittentes irritam faciunt sponsionem, inter bigamos computentur. uirgines autem, que tanquam sorores cum uiris habitare uolunt, ab eodem consortio prohibemus.«



CAPUT XXIu. De his qui se sacris uirginibus sociant; et de uirginibus non uelatis, si mechauerint.

In decretis Gelasii pape, cap. 20, de his qui se sacris uirginibus sociant, scriptum est: »uirginibus sacris temere se quosdam sociare cognouimus, dicatum  Deo propositum, incesta federa, sacrilegaque miscere, quos protinus equum est a sacra communione detrudi: et nisi per publicam probatamque penitentiam omnino non recipi. At his uiaticum certe de seculo transeuntibus, si tamen penituerint, non negetur.«

Item, in decretis Innocentii pape, cap. 20, de uirginibus non uelatis, si deuiauerint, scriptum est: »He uero que necdum sacro uelamine tecte, tamen in proposito uirginali semper se simulauerunt permanere, licet uelate non sint, si forte nupserint, his agenda aliquanto tempore penitentia est, quia sponsio earum a Domino tenebatur. Nam si inter homines solet bone fidei contractus nulla ratione  dissolui, quanto magis ista pollicitatio, quam cum Deo pepigit, solui sine uindicta [non] poterit. Nam si Apostolus illas, que a proposito uiduitatis discesserunt, dixerat habere damnationem, quia primam fidem irritam fecerunt, quanto potius uirgines, que prioris promissionis fidem frangere sunt conate?«



CAPUT XXu. De his que inter se fornicantur, et de his que semen uirorum suorum pro libidine cibo uel potui miscent.

De feminis que inter se fornicantur in Ancyrano concilio scriptum est: »Si mulier cum muliere fornicata fuerit, annos III peniteat.« Item: »Si mulier more fornicationis ad alteram coniunxerit, tres annos, sicut fornicator, peniteat. Sic et illa que semen uiri sui in cibo miscens, ut inde plus eius amorem  accipiat, peniteat. Mulier sola, si cum se ipsa coitum habeat, tres annos peniteat.«



CAPUT XXuI. De his qui se gentilibus uel Iudeis iunxerunt.

Item de his que se gentilibus uel Iudeis iunxerunt, in concilio Arelatensi scriptum est: »Puelle fideles que gentilibus iunguntur, placuit ut aliquanto tempore a communione separentur.«

Item in concilio Elibertino, cap. 78, de fidelibus coniugatis, si cum Iudea uel gentili mechauerint, scriptum: »Si quis fidelis, habens uxorem, cum Iudea uel gentili fuerit mechatus, a communione arceatur. Quod si alius eam duxerit, post quinquennium, acta legitima penitentia, poterit Dominice  communioni sociari.«



CAPUT XXuII. De his qui cum Iudeis uescuntur.

Item in concilio Elibertino de Christianis qui cum Iudeis uescuntur scriptum est: »Si uero quis clericus, uel fidelis, cum Iudeis cibum sumpserit, placuit eum a communione abstineri, ut debeat emundari.«

Item in concilio Toletano, cap. 14, scriptum de Iudeis: »Suggerente concilio, id gloriosissimus dominus noster canonibus inseri precepit, ut Iudeis non liceat habere uxores, uel concubinas, neque mancipium Christianum in usus proprios comparare; sed filios, qui ex tali coniugio nati sunt, assumendos esse ad baptismum. Nulla officia publica eos  opus est agere, per que eis occasio prebeatur penam Christianis inferre. Si qui uero Christiani ab eis Iudaismi ritu maculati sunt, uel etiam circumcisi, non reddito pretio, ad libertatem et religionem redeant Christianam.«



CAPUT XXuIII. De his qui uxorem simul et concubinam habent.

Item de his qui uxorem habent, si concubinam habuerint, in concilio Toletano, cap. 17, scriptum est: »Si quis habens uxorem fidelis, si concubinam habeat, non communicet. Ceterum is qui non habet uxorem, et pro uxore concubinam habet, a communione non repellatur, tantum ut unius mulieris, aut uxoris, aut concubine, ut ei placuerit, sit coniunctione  contentus. Alias uero uiuens, abiiciatur donec desinat et ad penitentiam reuertatur.«



CAPUT XXIX. De coniugatis qui nubere non possunt.

Quod autem interrogasti de his qui matrimonio coniuncti sunt, et nubere non possunt: si ille aliam, uel illa alium ducere possit? non cum auctoritate, sed de quorumdam statutis respondemus, in quibus scriptum est: »uir et mulier, si se coniunxerit matrimonio, et postea dixerit mulier de uiro quod non possit ei nubere [a 1Kb] , si potest probare per iustum indicium, quod uerum sit, accipiat alium.«



CAPUT XXX. De his que menstruum sanguinem aliis in cibo uel potu dant; et de his qui magicam artem diuinatione et augurio obseruant.

 De his etiam, super quibus interrogasti, id est de illa femina que menstruum sanguinem suum miscuit cibo uel potui, et dedit uiro suo, ut comederet; et que semen uiri sui in potu bibit; et de ea, que testam hominis combussit igni, et uiro suo dedit pro infirmitate uitanda: quali penitentia sint plectende? Ut nobis uidetur, tali sententia feriendi sunt, sicut magi et arioli, qui magicam artem exercuisse noscuntur. Nam de his, qui magicam artem exercent, et auguria attendunt, et diuinationem obseruant, Theodori archiepiscopi gentis Anglorum constitutiones habemus, in quibus scriptum est: »Qui immolat demoniis in minimis, unum annum peniteat; qui uero in magnis, X annos peniteat. Mulier si qua ponit filiam suam supra tectum, uel in fornacem, pro sanitate  febris, uII annos peniteat. Qui ardere facit grana ubi mortuus est, hoc pro sanitate uiuentium et domus, u annos peniteat. Si mulier incantationes uel diuinationes fecerit, unum annum, uel tres quadragesimas, uel XL dies, iuxta qualitatem culpe, peniteat.«

De hoc in concilio Ancyrano, cap. 22, dicitur: »Qui auguria, auspicia, siue somnia, uel diuinationes quaslibet secundum mores gentium obseruant, aut in domos suas huiusmodi homines inducunt, in exquirendis aliqua arte maleficis, aut ut domos suas lustrent; hi, si de clero sunt, abiiciantur; si uero seculares, quinquennio peniteant. Qui cibum immolatum comederit, et deinde confessus fuerit, sacerdos considerare debet personam, in qua etate, uel quomodo edoctus, aut qualiter contigerit, et ita auctoritas  sacerdotalis circa infirmum moderetur, et in omni penitentia semper, et confessionem omnino, in quantum Deus adiuuare dignetur, cum omni diligentia conseruetur.«



CAPUT XXXI. De sortilegis et auguribus.

Item in concilio Agathensi de sortilegis uel augurium seruantibus, scriptum est: »Ne de eo fortasse  uideatur omissum, quod maxime fidem catholice religionis instat, quod aliqui Sti clerici, siue laici student auguriis, et sub nomine ficto religionis, quas sanctorum sortes diuinationis scientiam profitentur, aut quarumcunque scripturarum inspectione, futura promittunt. Hoc quicunque clericus uel laicus detectus fuerit uel consulere, uel docere, ab Ecclesia habeatur extraneus.«



CAPUT XXXII. De his que fornicantur irrationabiliter.

Item in Ancyrano concilio, cap. 15, scriptum est de his qui irrationabiliter, id est cum pecoribus et masculis, fornicantur: »Quotquot ante uigesimum etatis annum tale crimen commiserint, XuI annos acta penitentia communionem mereantur orationum.  Deinde quinquennio in hac communione durantes, tunc demum oblationis sacramenta contingant. Discutiatur uita eorum, qualis tempore penitudinis exstiterit, et ita misericordiam consequantur. Quod si inexplebiliter his hesere criminibus, ad agendam penitentiam prolixius tempus insumant. Quotquot autem post XX annos etatis, uxores habentes, in hoc peccato prolapsi sunt, XXu annos penitentiam agentes, ad orationis communionem recipiantur. In qua, quinquennio durantes, tunc oblationis sacramenta percipiant. Quod si et uxores habentes, et transcendentes quinquagesimum etatis annum, ita deliquerint, ad exitum uite communionis gratiam consequantur.«

Item in eodem concilio, cap. 16: »Eos qui irrationabiliter  uixerint, et in lepra iusti criminis alios polluerint, precepit sancta synodus inter eos orare qui spiritu periclitantur immundo.



CAPUT XXXIII. De eucaristia.

Quod autem interrogastis, utrum Eucaristia, postquam consumitur, et in secessum emittitur more aliorum ciborum, iterum redeat in naturam pristinam, quam habuerat antequam in altari consecraretur.

[ [b 1Kb] Ista sententia contraria est sententiis Clementis pape, et aliorum multorum sanctorum Patrum, qui dicunt corpus Domini non cum ceteris communibus cibis per aqualiculos in secessum mitti.] Superflua est huiusmodi questio, cum ipse Saluator dixerit in Euangelio: »Omne quod intrat in os, in uentrem  uadit et in secessum emittitur .« Sacramentum [c 1Kb] corporis et sanguinis, id est [d 1Kb] ex rebus uisibilibus et corporalibus conficitur; sed inuisibilem tam corporis quam anime efficit sanctificationem [et] salutem. Que est enim ratio ut hoc quod stomacho digeritur, et in secessum [e 1Kb] emittitur, iterum in statum pristinum redeat, cum nullus hoc unquam fieri esse asseruerit?

 Nam quidam nuper, de ipso sacramento corporis et sanguinis Domini non rite sentientes, dixerunt: Hoc ipsum corpus [a 1Kb] , et sanguinem Domini, quod de Maria uirgine natum est, et in quo ipse Dominus passus est in cruce, et resurrexit de sepulcro [b 1Kb] . . . . . cui errori quantum potuimus, ad Egilum abbatem scribentes, de corpore ipso quid uere credendum sit aperuimus. Dicit enim de corpore et sanguine suo ipse Dominus in Euangelio: »Ego sum panis uiuus, qui de celo descendi; si quis manducauerit ex hoc pane, uiuet in eternum. Caro enim mea uere est cibus, et sanguis meus uere est potus. Qui manducat meam carnem, et bibit meum sanguinem, habet uitam eternam.« Hanc ergo uitam non habet, qui illum panem non manducat, nec istum sanguinem  bibit. Nam illam temporalem uitam sine illo homines utcunque in hoc seculo habere possunt, qui non sunt per fidem in corpore eius; eternam uero nunquam, que sanctis promittitur. Ne autem putarent sic in isto cibo et potu, quem carnaliter sumunt, et spiritualiter non intelligunt, in fide promitti uitam eternam: ut, qui eam sumerent, nec anima, nec corpore morerentur, huic cogitationi dignatus est occurrere. Nam cum dixisset, »Qui manducat carnem meam, et bibit meum sanguinem, habet uitam eternam,« continuo subiecit et dixit: »Ego resuscitabo eum in nouissimo die,« ut habeat interim, secundum spiritum, uitam eternam. In nouissimo ergo die, quando anima incorruptum corpus suscipiet, tunc anima et corpus cuiuscunque sancti,  in unum sociata, habebunt uitam eternam, quia adunantur simul caput et membra, et sic totum corpus Christi gaudebit in perpetuum. Caro enim mea  »uere est cibus, et sanguis meus uere est potus.« Cum enim cibo et potu id appetant homines, ut non esuriant, neque sitiant, hoc ueraciter non prestat, nisi iste cibus et potus, qui eos a quibus sumitur immortales et incorruptibiles facit; id est societas ipsa sanctorum, ubi pax erit, et unitas plena atque perfecta.



CAPUT XXXIu. [c 1Kb] De restitutione Ebonis episcopi.

De Ebonis autem Rhemensis episcopi depositione atque restitutione non necesse esse estimo tue interrogationi respondere. uideant illi qui hoc egerunt, utrum iuste an iniuste hoc fecerint. Ego, dum in episcopatu Moguntiensis Ecclesie indignus constitutus sum, inueni eum in Hiltineshaim [d 1Kb] in Saxonia episcopalem sedem habere. Nec eum prohibui presulis  officium gerere, quia audiui, ab Apostolica sede in locum suum restitutum esse. Sicque ad finem uite in suo officio remansit. Rogantibus autem quibusdam fratribus, Hincmaro episcopo [Rhemensi] nuper pro hoc ipso epistolam direxi, quia audiui eum, illos quos Ebo post restaurationem suam consecrauit, a sacerdotali atque clericali officio remouisse. Postquam autem mihi inde responsum opportunum redditum fuerit, tibi intimare curabo.

Hec igitur tibi, sancte frater, iuxta postulationem tuam ad interrogata, quantum egritudo infirmi corporis mei sinebat, et commoditas temporis permisit, iuxta sanctorum canonum instituta et sanctorum Patrum sententias, respondere curaui. Tu autem, qui sospes es, et multorum librorum copiam acquirere  et legere uales, si quid melius et congruentius inuenire poteris, mee paruitati in epistolari scriptura intimare non graueris.





BEATI RABANI MAURI FULDENSIS ABBATIS ET MOGUNTINI ARCHIEPISCOPI COMMENTARIORUM IN EZECHIELEM LIBRI uIGINTI.





EPISTOLA LOTHARII AUGUSTI AD RABANUM.

Inclytus orthodoxus LOTHARIUS Augustus suo RABANO MAURO salutem.

Desideranti mihi tuo alloquio mutui reddere alloquii officia, uulgari tumultu cesis auribus circumseptus, facundie horror arcet, fateor, cogit dilectionis ardor, et prerogatiuo suffragio debitum persoluo. Dat uires animi caritas diffusa Dei: suggerit enim uerba loquentibus illisque donat edere sermones qui  loqui non ualent; omnes expetit, uniuersos inuitat, et illis occurrit etatibus que uota dicere non sapiunt. Absentia nostra desiderium tuum non coarctet, quod quamuis corporeus induetur [Forte, negetur] aspectus, amplitudinem mentis oculorum uisus non coangustat, si subito translatu rapitur in animo; sed ingenti amplitudine spatians, absentiam corporalem spiritali representat officio: quomodo pure diligentium  uestes affectus peregrinari . Et ideo flagitamus ut desiderium tuo in corde nostra de presentia crebro augeatur; et tu a conspectu tuo non procul elongatus, animo deuoto in tuo semper manens, cunctipotentem Dominum infatigabiliter obsecret uestra assidua flagitatio, nostra pro incolumitate animi, coniugis prolisque, ut represso luctu, concesso regno simul cum bonis letemur: regnum est enim regnoque seculi longe prestantius, ubi iam non aduersi aliquid contingit unde merore affligaris, sed perenni gaudio exsultabis: hoc iudicium est uerum ad uictoriamque peruentum. Alii conferunt ex deuotione fidei sue parua uel magna, tu conclusisti muneribus tuis nobis maximum librum ducis nobilissimi Iesu Naue, qui typum ueri regis eterni Iesu Christi preferebat, ut  Iesum comitemur armati, nec aliter ad capessendam uictoriam ualemus accedere, nisi Domino uirtutum adhereamus. Optandum uero nobis est, et uotis omnibus ambiendum, sub tali magistro uictricem tolerare militiam peragendam triumpho illius. Hec est ergo forma certandi consummatique cursus obtinende uictorie, que et formam terrene conditionis exsuperat, et ultra corpulentie facultatem gratia diuini Spiritus erigitur. Beatitudinis tue promissio et de diuinis aliis libris expositio, ut portator nobis retulit, querenda nobis uia est, et sic queramus ut siti nostre non differas Genesis initium libri usque uiam ligni uite secundum littere sensum, [a 1Kb] iungas opes, facies, uoluntates tuas cum Bede, dum quod alter desiderauit, uterque proficiat. Ieremie sermones, in  quibus magni interpretis Hieronymi expositio non  inuenitur, ad locum usque Threnos finitos cum oratione, rogo ut spiritali sensu exponas. Ezechiel uero in ultima uisione, ab eo loco in quo pape beatissimi Gregorii homilie terminantur, usque ad finem prophetie, in qua nostri interpretis sensus iuxta anagogen rimantur, etiam ethicam quam querimus tua largitio aperiat. Appende beneficia quecunque largiris, equatisque lancibus ea que redhibentur examina. Si partem receperis, habebis in residuo debitorem; si totum creditor esse desiisti, quanto melius est utrumque prospicere quod et sortem repleat et usuram multiplicet, aliud in presenti, aliud in futuro quod perire non possit. Placet, inquam, habitatio tua nobis, si creditur ab omni iactantia aliena. Plus enim interiorem hominem rustica montium  solitudo, quam regalis urbium pulchritudo delectat; ubi nulla liuentis inuidia tranquillum pectus hilari mentitur intuitu, nec fucati sermonis adumbrata blanditiis artifici scolere mutua fabricatur astutia. Iuuat animum quidquid adiacet obtutu interiore percurrere: modo de profundis oculos eleuare, modo despicere conuallia de supernis, tantoque flagrantius ad altiora protendere, quanto cupidius ad alta peruenerit. uale in Domino, et memento petitionum nostrarum que inserte sunt in duabus epistolis, ut solertia tua tribuat quod benignitas petit, ut propter diuturnitatem temporis, obnixe imploramus, a moderatione tarditatis memoria tua non discedat. Duas tibi epistolas misi, quarum una est legenda tantum, hec uero altera et legenda, et in libro operis tui anteponenda.





PRAEFATIO AD PRAEDICTUM PRINCIPEM RESCRIPTA.

 Domino serenissimo et excellentissimo imperatori LOTHARIO Augusto, RABANUS, minimus seruorum Dei, eternam in Christo optat salutem.

Quantum uos animi mei intentio diligat, Deus testis est; quia et hic uobis semper prospera adesse,  et in futura uita eterna bona succedere desidero; et hoc oro assidue ut omnipotentis Dei clementia hic uos a cunctis hostibus protectos diu seruet incolumes, et in regno celesti simul cum sanctis suis eterne beatitudinis efficiat participes. Unde etiam uoluntatem habeo iuxta petitionem uestram et secundum tenorem epistole quam mihi misistis, uoto uestro satisfacere, et quidquid in studiis sacrarum litterarum uel tractatibus diuinarum Scripturarum, diuina gratia largiente, laborare potuero, uestre presentie potissimum dirigere: ut habeatis illud, et simul cum uestris eruditis doctoribus examinantes, quidquid ibi inueneritis bene et congrue dictum, eius gratie hoc deputetis a quo est omne bonum; si quid uero aliter quam regula ueritatis doceat ibi positum  uobis uideatur, hoc etiam mihi citius intimare curetis, ut aut errorem meum corrigam, aut si obscurius dictum sit, planius dicam. Sic enim laboris mei fructum consequar, si illis utilis erit qui eo uti elegerint. Quod autem in epistola uestra subiunxistis tres  petitiones simul ponendo, hoc est, ut historicum sensum in exordio Genesis uobis explanarem, et de tractatu beati Hieronymi in Ieremiam prophetam id quod post sextum librum expositionis eius usque ad finem restat supplerem, feci quantum potui. Et expositionem in librum Genesis condens, sensum in eo historicum nec non et allegoricum opportunis locis iuxta sanctorum Patrum documenta, quantum satis credidi, explanaui. Si quis autem maiora querat, legat libros beati Augustini de Genesi ad litteram, et ibi sufficienter omnia exposita inueniet. Expositionem uero in Ieremiam, quantum ex sanctorum Patrum sententiis explanatam inueni, et quantum ex proprio sensu coniicere ualui, iam uobis in uiginti libris comprehensum transmisi. Quod uero  tertio loco postulastis de Ezechiele in presenti opusculo, prout infirmitas corporis et paruitas ingenii sinit, confectum habetis; feci enim non quasi successor pape Gregorii et predicator plebis Dei, supplendo hoc quod ille homiliarum conditione populum docens inchoauit, et tamen usque ad finem prophete non perduxit: sed quasi imitator et discipulus, non solum ipsius memorati pape, sed et aliorum sanctorum doctorum uestigia sequendo. Condens opus quod rogastis, non tantum in extremam partem, sed in totum prophetam: et singulorum doctorum sententias, quorum dicta legi per singula loca, simul cum nota nominum eorum, posui. Quod autem mihi insuper diuina gratia inuestigare concessit, simul interposui. Et sicut Ieremie tractatum in uiginti libris  consummaui, sic et istum eodem numero terminaui, petens lectorem ut non tediose accipiat prolixitatem huius operis, sed legat inde ea que sibi elegerit, si totum legere despexerit, sciens quod non inconsulte, sed magis utiliter hoc fecerim. Quia si ultra modum breuitati studens, ea que sancti doctores necessaria legentibus fore iudicabant, intacta preterirem, forsitan scire uolentibus difficultatem prophetici libri magis nocerem quam prodessem: non enim omnia que inde exposita reperi hic posui, sed tantummodo ea que inde necessaria fore iudicaui. Septuaginta uero editionem in plerisque locis omisi, ubi eam uidelicet ponere non necessarium arbitrabar, preceptum beati Hieronymi in hoc ipso obseruans, qui de interpretum disceptatione in libro  primo tractatus in Isaiam prophetam, ita dicit: »In expositione sanctarum Scripturarum ueritatem debemus sequi, non contentionem;« qui et in tractatu Ezechielis ita ait: »Lectorem admoneo ne translationum diuersitate turbetur, sed ut in presenti loco in mensuris templi Hebraica ueritate contentus sit.« Nec etiam illud silendum arbitror, quod quibusdam narrantibus comperi, quosdam sciolos me in hoc uituperasse quod excerptionem faciens de sanctorum Patrum scriptis, eorum nomina prenotarem, siue quod aliorum sententiis magis inuisus [Forte, innixus] essem, quam propria conderem; quibus ad hoc facile respondere possum: quid enim peccaui in hoc quod magistros Ecclesie ueneratione dignos iudicabam,  et eorum sententias prout ipsi eas protulerant opportunis locis simul cum nota nominum eorum in opusculis meis interposueram? Magis enim mihi uidebatur salubre esse ut humilitatem seruans sanctorum Patrum doctrinis inniterer, quam per arrogantiam, quasi propriam laudem querendo, mea indecenter proferrem, quando hoc summe humilitatis exemplar et magister ipse Dominus faciendum quodammodo suo exemplo docere uideatur, qui in Euangelio contra Iudeos incredulos et uituperatores suos disputans ait : Qui a semetipso loquitur, propriam gloriam querit; qui autem querit gloriam eius qui misit illum, hic uerax est, et iniustitia in illo non est. Unde nobilissimi doctores, beatus uidelicet Hieronymus, atque Augustinus, nec non et  alii similiter, inueniuntur non solum sacrorum librorum testimoniis sua scripta probare, sed etiam precedentium Patrum dictis suas sententias roborare; quatenus eo acceptiora eorum opuscula legentibus forent, quo certiora ac firmiora per idoneos testes ea esse considerarent. Illi enim qui laudem querunt, et se ab hominibus uideri appetunt, dictent uel scribant quidquid uoluerint, et laudatores suos atque adulatores undecunque possint sibi acquirant: Mihi autem adherere Deo omni tempore uite mee bonum est, et ponere in Domino Deo spem meam. Ut annuntiem omnes laudes eius in portis filie Sion ; in illis uidelicet portis de quibus scriptum est: Beati qui ambulant in semitis uite, et per portas intreunt in ciuitatem ; quatenus perueniant ad illas  portas Ierusalem celestis, de quibus per Psalmistam dicitur: Lauda, Ierusalem, Dominum, lauda Deum tuum, Sion, quoniam confortauit seras portarum tuarum, benedixit filios tuos in te . Quod illo tempore accidit quando sponsus intrauerit, sicut in Euangelio de uirginibus legitur: Et que parate erant, intrauerunt cum eo ad nuptias, et clausa est ianua . Clausa scilicet non ad custodie penam, sed in beatitudinem sempiternam, quia nec inde quisquam ulterius exibit, nec aliquis postea nouus intrabit. uitam uestram longeuam et diu incolumem Deus omnipotens eterna beatitudine consummare dignetur!





INCIPIUNT COMMENTARIA IN EZECHIELEM.



LIBER PRIMUS



CAPUT PRIMUM, uisio quatuor animalium; uisio rotarum; uisio throni Dei et imaginis Dei super thronum.

»Et factum est in tricesimo anno in quarto mense in quinta mensis.« . Usus prophetice locutionis  est, ut prius personam, tempus, locumque describat, et postmodum mysteria dicere prophetie incipiat, quatenus ad ueritatem solidius ostendendam, ante historie radicem figat, et post fructus spiritus per signa et allegorias proferat. Ezechiel itaque  etatis sue tempus indicat, dicens: »Et factum est in tricesimo anno, in quarto mense, in quinta die mensis.« Locum quoque denuntians adiungit. »Cum essem in medio captiuorum iuxta fluuium Chobar, aperti sunt celi, et uidi uisiones Domini.« Tempus etiam captiuitatis insinuat subdens.

»In quinta die mensis ipse est annus quintus transmigrationis Ioachin.« Qui ut bene personam indicet, etiam genus narrat cum subditur: »Et factum est uerbum Domini ad Ezechiel filium Buzi sacerdotem.« Sed prima nobis questio oritur, cur is qui nichil adhuc dixerat, ita exorsus est dicens: »Et factum est in tricesimo anno;« et namque sermo coniunctionis est, et scimus quia non coniungitur sermo subsequens, nisi sermoni precedenti.  Qui igitur nichil dixerat, cur dicit, »et factum est,« cum non sit sermo cui hoc quod incipit subiungat? Qua in re intuendum est, quia sicut nos corporalia, sic Prophete sensus spiritalia aspiciunt, eisque et illa sunt presentia, que nostre ignorantie absentia uidentur. Unde fit ut in mente Prophetarum ita coniuncta sint exterioribus interiora, quatenus simul utraque uideant simulque in eis fiat, et intus uerbum quod audiunt, et foras quod dicunt. Patet igitur causa, cur qui nichil dixerat inchoauit, dicens: »Et factum est in tricesimo anno,« quia hoc uerbum quod foris protulit, illi uerbo quod intus audierat coniunxit.  Tricesimus annus non ut plerique existimant etatis prophete dicitur, necnon iubilei qui est annus remissionis, sed a duodeuice  simo anno Iosie regis Iuda, quando inuentus est liber Deuteronomii in templo Dei usque ad quintum captiuitatis annum Ioachin cognomento Iechonie, qui cum matre ductus est in Babylonem, et cum Daniele tribusque pueris et Ezechiel: que est tribus Iuda prima captiuitas, quando stillauit ira Dei super Ierusalem. Secundum uero prefiguratur Dominus atque Saluator, qui triginta annos natus uenit ad baptismum, que in homine perfecta etas est. Unde et in Numerorum uolumine iuxta Hebreos, non, ut in Septuaginta continetur, a uicesimo quinto etatis anno, sed a tricesimo incipiunt sacerdotes in templo ministrare. In quod signum precessit et Ioseph, quando in Aegypto esurienti populo frumenta largitus est, et Ioannes Baptista uenit ad fluenta  Iordanis, predicauitque baptismum penitentie. Quodque scriptum est, »in quarto,« pendente sententia, subauditur mense, statim enim sequitur, »in quinta mensis.« Quod ut manifestius fieret, supra addidere Septuaginta: »Cum essem in medio captiuorum iuxta fluuium Chobar, aperti sunt celi, et uidi uisiones Dei, in quinta mensis ipse est annus quintus transmigrationis Ioachin.«  Captiuum sedisse populum super flumina Babylonis Dauid prophetat in spiritu: »Super flumina,« inquiens, »Babylonis, ibi sedimus et fleuimus . Chobar autem aut nomen est fluminis, aut certe iuxta interpretationem suam, qua in graue uertitur, Tigrim significat et Euphratem, et omnia magna  et grauissima flumina, que in terra Chaldeorum esse perhibentur, apertosque celos, non diuisione firmamenti, sed fide credentis intellige, eo quod celestia sint illi reserata mysteria. Unde et in baptismate Saluatoris quando Spiritus sanctus in specie columbe descendit super eum, apertos celos legimus. Quibus reseratis panduntur uisiones Dei; non una uisio sed plures, dicente Domino per prophetam: »Ego uisiones multiplico, et in manibus Prophetarum assimilatus sum .« Iste sunt uisiones quas omnis Ezechielis prophetia contexuit, significantiusque iuxta Hebreos et ceteros interpretes transmigratio dicitur Ioachin et non captiuitas, quod Septuaginta transtulerunt. Non enim captus urbe superata, sed uoluntate se tradens ductus est in Babylonem. Igitur Ioachin,  id est Iechonie, dicatur prima transmigratio; Sedechie autem secunda uel extrema captiuitas.  Sed ipsa Hebrea uerba multum nobis ad mysterium interpretandum ualent. Nam Chobar interpretatur grauitudo, uel grauitas. Ezechiel, fortitudo Dei; Buzi, despectus uel contemptus; Chaldei, captiuantes, uel quasi demones. uenit ergo Ezechiel iuxta fluuium Chobar, quia fortitudo Dei per incarnationis sue mysterium propinquare dignata est peccatorum suorum pondera portanti generi humano, quod ab ortu suo quotidie defluit ad mortem, sicut de illo per Psalmistam dicitur: »Et erit tanquam lignum quod plantatum est secus decursus aquarum .« Iuxta decursus quippe aquarum plantatus, quia iuxta lapsus incarnatus est defluentium populorum; fortitudo ergo Dei  ex contemptu uel despectu nascitur, quia redemptor noster humanitatem assumere ex populo perdito et contempto dignatus est. uenit ergo in terram Chaldeorum. Chaldei interpretantur, ut diximus, captiuantes uel quasi demones. Iniqui etenim qui et ipsi iniquitates perpetrant, et ad iniquitatem alios suadendo trahunt, nimirum captiuantes sunt, qui recte quoque et quasi demones interpretantur, quia hi qui et alios ad iniquitatem suadendo pertrahunt, in semetipsis ministerium demonum ad iniquitatem suscipiunt, quamuis demones per naturam non sint. uenit ergo fortitudo Dei in terra Chaldeorum quia inter eos unigenitus patris apparuit, qui et in semetipsis ad peccatum defluxerant, et ad peccata alios  captiuantes trahebant. Sed expositionis sermo ad Prophete nunc personam redeat. »Et facta est super eum ibi manus Domini.«  Ut cernere uisiones Dei et intelligere possimus, manu et fortitudine Dei super nos opus est. In qua manu et brachio eductus est populus Isrel de Aegypto. Cuius fortitudinis partem etiam magi intellexerunt, dicentes: »Digitus Dei est hic .« Et Saluator in Euangelio: »Si ego in digito Dei eiicio demonia:« pro quo in altero Euangelio scriptum est: »Si ego in spiritu Dei eiicio demonia .«

»Et uidi et ecce uentus turbinis ueniebat ab aquilone, et nubes magna et ignis inuoluens, et splendor in circuitu eius.«  Intuendum nobis est qui sit in Prophete uerbis ordo locutionis. Qui enim superius  de seipso dixerat: »Aperti sunt celi, et uidi uisiones Domini,« postea tanquam si de alio narraret adiungit: »Et facta est super eum ibi manus Domini.« Ac deinde quasi ad se reuertitur et dicit: »Et uidi, et ecce uentus turbinis ueniebat ab aquilone.« Quid est hoc quod modo Ezechiel loquitur, modo de Ezechiele? si per totum diceret de se, questio non esset; si per totum diceret, quasi de alio, nichilominus questio non fuisset. Quid ergo est hoc quod sic uariatur sermo propheticus, ut modo Propheta de se loquatur, modo autem de ipso quasi alius loqui uideatur? Sed sciendum est quia hi qui prophetie spiritu replentur per hoc quod aperte nonnunquam loquuntur de se, et nonnunquam sic de se uerba tanquam de aliis proferunt, indicant, quia  non propheta, sed Spiritus sanctus loquitur per prophetam. Pro eo ergo quod per ipsos sermo fit, ipsi loquuntur de se, et pro eo quod aspirante sancto Spiritu loquuntur, idem sanctus Spiritus per ipsos loquitur de ipsis, ueritate attestante, que dicit: »Non enim uos estis qui loquimini, sed Spiritus Patris uestri qui loquitur in uobis.« Hinc etiam Moyses ait: »Erat Moyses uir mitissimus super omnes homines qui morabantur in terra.« Qui enim non dicit eram, sed erat, profecto aperte indicat, quia is qui per illum de illo loquebatur, alius erat. Hinc Ioannes ait: »uidi illum discipulum, quem diligebat iehsu .« Unde et Paulus ut non se esse qui loquebatur ostenderet, dixit: »Si experimentum queritis eius qui in me loquitur Christus .« Quia igitur in locutione prophetica alter est qui presidet, alter qui obsequitur, cum de se ipso Propheta loquitur persona obsequentis est, cum uero per Prophetam Spiritus loquitur, de Propheta sublimitas presidentis ostenditur. Recte ergo et tanquam de alio dicitur, »facta est super eum ibi manus Domini.« Et de se protinus adiungit:

»Et uidi, et ecce uentus turbinis ueniebat ab aquilone.«  In consolationem populi transmigrantis et reuelationem sententie Dei Propheta uidet maximam uisionem. In cuius interpretatione omnes synagoge Iudeorum mute sunt, ultra hominem esse dicentium et de hac, et de edificatione templi, quod in ultimo prophetie huius scribitur aliquid uelle conari. Nos autem que a maioribus accepimus, et  iuxta modulum ingenioli nostri spiritalibus spiritalia comparantes, suspicari magis possumus, quam explanare, a beneuolis fidelibusque lectoribus ueniam deprecantes, ut temeritati, imo fidei nescienti mensuram suam, faueant, magis quam irascantur. Ac primum sciendum spiritum auferentem siue adtollentem, quem nos iuxta Aquilam interpretati sumus »uentum turbinis,« et iuxta Symmachum et Theodotionem, flatum ac »spiritum tempestatis,« ab aliis in bonam, ab aliis in contrariam partem accipi. uerbum enim Hebraicum rhua pro locorum qualitate, uel spiritus, uel anima, uel uentus accipitur. Spiritus ut ibi: »Emitte spiritum tuum, et creabuntur .« Anima: »Egredietur spiritus eius, et  reuertetur in terram suam .« uentus: »In spiritu uehementi confringens naues Tharsis .« Et alibi: »Ignis, sulphur et spiritus procellarum pars calicis eorum .« Qui uentum et flatum tempestatis legunt, hoc sentiunt, iram et furorem Dei uenire a Babylone, id est, Nabuchodonosor, et Ierusalem post sex annos huius uisionis esse capiendam. Cernitur enim uisio quinto anno transmigrationis regis Ioachin, qui et Sedechie regnanti in Ierusalem quintus erat, quem cum legimus post sex similiter annos, id est, anno undecimo imperii sui urbe capta ductum in Babylonem. His ergo qui habitabunt propter flumen Chobar, et sponte se regi tradiderant, reuelatur quod benefecerint obedire sententie Dei. In breui enim et Iudeam  prouinciam et urbem Ierusalem esse capiendam. Quodque nubes magna describitur, intelligamus eam imbres euersionum super Iudeam pluuiasque allisionum portare. Inuolutus ignis monstrat uentura supplicia et captiuitatis mala. »Splendorque in circuitu eius,« significat Dei aperta iudicia. Qui autem in contrariam partem sentiunt, hoc est bonam, spiritum auferentem siue extollentem, Spiritum sanctum intelligunt; qui auferat ab hominibus uitia atque peccata, siue iacentes adtollat ad sublimia, faciatque recedere ab aquilone uento frigidissimo, a quo exardescunt mala super omnem terram. Et in Ieremia olla illa terribilis a facie aquilonis accenditur. Nubem quoque magnam ad personam Christi referunt, qui uenit in Aegyptum huius seculi super nubem  leuem; magnamque proprie dici ad comparationem minorum, Prophetarum uidelicet et Apostolorum omniumque sanctorum, de quibus scriptum est: »Et ueritas tua usque ad nubes .« Et, »mandabo nubibus ne pluant super Ierusalem imbrem .« Et alibi: »Nubes puluis pedum eius .« Et iterum: »Nubes et caligo in circuitu ipsius .« »Ignem quoque micantem et splendorem in circuitu eius,« iuxta illud accipi quod scriptum est: »Deus ignis consumens est ,« ad quem mittendum super terram Saluator uenisse se dicit , et in nobis omnibusque credentibus ardere desiderat, qui cum terrorem peccatoribus inferat atque supplicia, tamen splendore rutilet, et lumine ac fulgore sit plenus, idcirco nos  excoquens ut puris atque purgatis tribuat letiora.  Bene autem maligni spiritus immissio »uentus turbinis« appellatur. Turbo quippe edificium quod tangit, concutiendo subruit. Et omnis antiqui hostis tentatio que agitur in mente, uentus est turbinis, quia concutiendo per desideria ab statu sue rectitudinis euellit. Sed nos ista reticentes, que humano generi erunt ab hoste callido in fine uentura, ad solam Iudeam ex qua Propheta fuit, et cuius perditionem prophetando conspicit, uerba uertamus. Que incarnato Domino tanto grauius ab aquilone uentum turbinis pertulit, quanto a sua rectitudine concussa cadens, per torporem mentis in pertidia frigida remansit. uentus ergo turbinis ab aquilone uenit, eum  uitam Iudaici populi malignus spiritus in tentatione concussit. Ubi et recte additur: »Et nubes magna.« Quia quanto plus quisque exarsit incredulitate, tanto amplius obcecari meruit ignorantie sue caligine. Redemptorem quippe humani generis quem in lege ac prophetis intelligentes exspectauerant, uidentes negabant. Unde actum est ut eorum mens magna ignorantie sue nube tegeretur; ne hunc post inquirentes agnoscerent, quem prius et denuntiare poterant et amare renuebant. Ignis enim nomine, cum per significationem dicitur, aliquando Spiritus sanctus, aliquando autem mentis malitia designatur. De bono enim igne scriptum est: »Ignem ueni mittere in terram, et quid uolo nisi ut accendatur? .« Ignis quippe in terram mittitur, cum per ardorem  sancti Spiritus afflata terrena mens, a carnalibus suis desideriis concrematur. De malo autem igne dicitur: »Et nunc ignis aduersarios consumet,« quia cor pessimum ex sua malitia tabescit. Sicut autem ignis amoris mentem erigit, ita ignis malitie inuoluit; quia et sanctus Spiritus cor quod replet eleuat, et ardor malitie ad inferiora semper incuruat. Iudea igitur nube sue ignorantie cecata, quia mox ad persecutionis nequitiam erupit, igne suo inuoluta est, que in obligatione se nequitie per eamdem ipsam crudelitatem, qua exarsit, implicauit. Nubem itaque sequitur »ignis inuoluens,« quia in eis cecitatem mentis secuta est crudelitas persecutionis: »Si enim cognouissent, nunquam Dominum glorie crucifixissent .« Sed iste ignis alibi exarsit  atque alibi splenduit. Nam subditur: »Et splendor in circuitu eius.« Dum enim persecutio in Iudea agitur, sancta Apostolorum predicatio, in uniuerso mundo dispersa est, sicut ipsi dicunt: »uobis missum fuerat uerbum Dei, sed quia indignos uos iudicastis, ecce imus ad gentes .« De crudelitate ergo malitie, que mentem Iudee concremauit, omnipotens Deus lucem gentibus sparsit. Quia per hoc quod illa redemptorem suum ac membra eius persecuta est, sanctis Apostolis per diuersa dispersis; nos qui in Iudee circuitu positi in tenebris fuimus, dono celestis gratie splendorem ueri luminis uidemus. Unde scriptum est: »Sedentibus in tenebris et in umbra mortis, lux orta est eis .« Iste itaque ignis malitie, qui a Iudeorum cordibus arsit  in persecutione, priusquam sanctos Apostolos seuiendo affligeret, in ipso se exercuit auctore ac redemptore generis humani. Unde et subditur: »Et de medio eius quasi species electri, id est de medio ignis.«  Ergo sentiendum quod in medio ignis et tormentorum Dei electri similitudo sit, quod est auro argentoque pretiosius; ut post iudicium atque tormenta que patientibus tristia uidentur et dura pretiosior electri fulgor appareat, dum prouidentia Dei omnia gubernantur, et que putatur pena medicina est.  Quid electri specie nisi Christus iehsu, mediator Dei et hominum designatur? Electrum quippe ex auro et argento est. In electro dum aurum argentumque miscetur, argentum  ad claritatem crescit, aurum uero a suo fulgore pallescit; illud ad claritatem proficit, hoc a claritate temperatur.

Quia igitur in unigenito Dei Filio nature diuinitatis unita est natura nostra, in qua adunatione, humanitas in maiestatis gloria excreuit, diuinitas uero a sui fulgoris potentia, humanis se oculis temperauit: per hoc quod humana natura clarior facta est, quasi per aurum creuit argentum. Et quia diuinitas a fulgore suo nostris est aspectibus temperata, quasi aurum nobis palluit per argentum. Illa enim natura immutabilis, que in se manens innouat omnia, si ita ut est nobis apparere uoluisset, fulgore suo nos incenderet potius, quam renouaret. Sed claritatem sue magnitudinis temperauit nostris oculis Deus, ut dum  nobis eius claritas temperatur, etiam nostra infirmitas per eius similitudinem in eius luce claresceret, et per acceptam gratiam, ut ita dicam, sue habitudinis colorem mutaret. Quasi electrum ergo in igne »Deus homo factus« in persecutione. Quod si quis hec que de primo Domini aduentu diximus, etiam de secundo uelit accipere, celeri est assensu sequendus. Quia sepe prophetie spiritus in uno quod loquitur, multa simul intuetur. uentus enim turbinis ab aquilone uenit, quia nimirum causa peccatorum exigit, ut districti iudicii concussio omnia simul elementa perturbet. Terror enim perturbationis ultime inde uenire dicitur unde generatur. Nam quia ad feriendas frigidas peccatorum mentes iudicium perturbationis ultime agitur, recte ab aquilone uentus turbinis uenire  perhibetur. Que uidelicet concussio apte uentus turbinis dicitur; quia in illa die cunctorum qui tunc in carne mortali inuenti fuerint, in pauore nimio corda commouentur. Cum enim ceperit impleri quod scriptum est, »Sol obscurabitur, et luna non dabit lumen suum, et stelle cadent de celo, et uirtutes celorum commouebuntur , que mens erit hominis eterni iudicis sententiam non formidantis? Ibi enim tunc cuncta simul peccata ante oculos redeunt. Ibi omnia que cum dilectione acta sunt ad memoriam cum pauore reuocantur. Ibi caligo cogitationis misere ex pena proxime damnationis. Unde et subditur: »Et nubes magna.« Tunc quippe ex peccatorum memoria sensum mentis deprimit caligo cecitatis, cum unigenitum Dei filium  in forma diuinitatis conspicere reprobi non permittuntur. »uidebunt enim in quem transfixerunt .« Et, »tollatur impius ne uideat gloriam Dei.« Ubi et aperte subditur, »Et ignis inuoluens.« Quia uidelicet ignis ille iudicii qui celum, erem et terram concremat, peccatores iam in sua superbia non permittit erigi, sed inuoluit, quos procul dubio in pene sue damnatione confringit. »Et splendor in circuitu eius.« Quia »sicut fulgur exit ab oriente, et paret usque in occidentem, ita erit aduentus filii hominis ,« ubi nullus tutus a iudicio in sua mente latere permittitur, quia ipso iudicis fulgore penetratur, de quo mox iudice subditur. »Et de medio eius quasi species electri,«  id est, de medio ignis. Ipse enim angelis atque archangelis omnibusque uirtutibus presidens Redemptor noster qui uelut in electri similitudinem unus ex utraque natura et Deus permansit in patre et ad redemptionem nostram factus est mortalis cum hominibus: in suo tunc terrore uidebitur, eique ignis iudicii in reproborum uindicta famulabitur. Hinc enim scriptum est: Dies Domini declarabit, quia in igne reuelabitur . Hinc Psalmista ait: »Deus manifestus ueniet, Deus noster et non silebit. Ignis in conspectu eius ardebit, et in circuitu eius tempestas ualida .« Hinc Petrus apostolus dicit: »Adueniet dies Domini ut fur, in quo celi magno impetu transibunt, elementa uero ignis ardore soluentur .«

 »Et in medio eius similitudo quatuor animalium. Et hic aspectus eorum. Similitudo hominis in eis.  In medio eius.« Subauditur quidem, electri, sed melius hunc ignem intelligimus qui credentibus lumen, incredulis supplicium est. In huius ergo ignis medio erat similitudo quatuor animalium, similitudo non natura, quatuorque animalium que postea dicuntur quadriformia, una similitudo est hominis, ut omnia in mundo rationabilia demonstrentur: »Faciamus enim hominem ad imaginem et similitudinem nostram .« Imago autem et similitudo Dei non est corporis forma, sed mentis, descripta ad similitudinem uere imaginis Christi, qui est imago Dei inuisibilis. Hec rationales nature in quatuor uersantur locis. Siue propter quatuor cardines  mundi, quibus orbis includitur, siue propter quatuor loca celestium et terrestrium et infernorum et supercelestium. De quibus et Paulus apostolus loquitur: »Ut in nomine Iesu omne genu flectatur, celestium, terrestrium et infernorum .« De tribus Pauli testimonium est. uideamus et quartum. »Laudate Deum, celi celorum, et aqua que super celos est laudet nomen Domini .« Rursumque ab Apostolo dicuntur celestia et alia supercelestia. Nam quia in die iudicii tunc sancti omnes, qui mundum perfecte reliquerunt iudices ueniunt, apte mox subditur:

»Et in medio eius similitudo quatuor animalium.«  Quid enim per quatuor animalia, nisi quatuor Euangeliste signantur. Nec immerito per euangelistas  quatuor perfectorum omnium numerus exprimitur. Quia omnes qui in Ecclesia modo perfecti sunt, perfectionis sue rectitudinem per eorum Euangelium didicerunt. In medio enim eius similitudo quatuor animalium. Quia illi tunc eius corpori uniti, eius maiestati coniuncti, et simul facti cum eo iudices uidebuntur, qui modo perfecta opera iuxta euangelica precepta secuti sunt. Hinc est enim quod ipsis sanctis apostolis dicitur: »uos qui secuti estis me in regeneratione cum sederit filius hominis in sede maiestatis sue, sedebitis et uos iudicantes duodecim tribus Isrel .« Hinc Isaias ait: »Dominus ad iudicium ueniet cum senioribus populi sui .« Hinc Salomon de Ecclesia loquitur  dicens: »Nobilis in portis uir eius, cum sederit cum senatoribus terre .« Quis hoc loco homo describitur, nisi ille de quo scriptum est: »Qui cum in forma Dei esset, non rapinam arbitratus est esse se equalem Deo, sed semetipsum exinaniuit, formam serui accipiens, in similitudine hominum factus, et habitu inuentus ut homo .« Hec itaque animalia ut surgere ad sanctitatis uirtutem ualeant, ad huius hominis similitudinem tendunt. Sancta enim non essent, si huius hominis similitudinem non haberent. Quidquid in eis de uisceribus pietatis, quidquid de mansuetudine spiritus, quidquid de zelo rectitudinis, quidquid de custodia humilitatis, quidquid de feruore caritatis est, hoc ab ipso fonte misericordie, ab ipsa radice mansuetudinis, ab ipsa  uirtute iustitie, id est, a mediatore Dei et hominum Deo Domino traxerunt. Huius hominis se similitudinem habere, egregius predicator ostendit dicens: »Imitatores mei estote, sicut et ego Christi .« Ad eius nos similitudinem surgere, admonet cum dicit: »Primus homo de terra terrenus, secundus homo de celo celestis. Sicut portauimus imaginem terreni, portemus et imaginem eius qui de celo descendit .« Sanctus enim quisque in tantum ad similitudinem huius hominis ducitur, in quantum uitam sui redemptoris imitatur. Nam ab eius mandatis atque operibus discordare, quid est aliud quam a similitudine longe recedere? Plangunt autem uitam delinquentium predicatores sancti. Sed de ipso nostro capite scriptum est, quia »fleuit super  Hierusalem.« Gaudent de bonis actibus subditorum, et recte operantes diligunt. Sed de redemptore nostro scriptum est: quia cum adolescens quidam diceret: »Hec omnia custodiui a iuuentute mea ,« magis dilexit eum. Portant illatas contumelias predicatores sancti, et nullam ad inuicem contumeliam reddunt. Sed cum redemptori nostro diceretur: »Demonium habes ,« non iniuriam reddidit, sed mansuete respondit, dicens: »Ego demonium non habeo.« Feruent zelo rectitudinis predicatores sancti, sed redemptor omnium flagello de resticulis facto uendentes et ementes eiecit de templo, cathedras uendentium columbas euertit, et nummulariorum effudit es. In omni quod fortiter agunt humilitatem tota intentione custodiunt, sed  per redemptorem nostrum dicitur: »Discite a me quia mitis sum et humilis corde .« Persecutores quoque suos diligunt predicatores sancti. Sed ipse auctor omnium ac redemptor, in passione positus, pro persecutoribus intercedit, dicens: »Pater, ignosce illis, quia nesciunt quid faciunt.« Membra sua ponunt in passione pro fratribus, sed pro electorum uita usque ad mortem se tradidit auctor uite. Dicatur ergo de sanctis animalibus, quod similitudo hominis in eis est. Quia quod sancta, quod mira sunt, hoc in eis de specie similitudinis est, id est, de uirtute imitationis. Caput quippe omnium nostrum Redemptor noster est. Et per Salomonem dicitur: »Oculi sapientis in capite eius,  stultus autem in tenebris ambulat .« Tunc enim in capite oculos habemus, cum uitam redemptoris nostri tacita cogitatione conspicimus, cum omnis nostra intentio in eius imitatione se erigit, ne si uias lucis aspicere oculus mentis neglexerit, statim clausus in tenebris erroris cadat. Ad huius similitudinem hominis surgere festinabat Propheta, cum diceret: »In mandatis tuis exercebor, et considerabo uias tuas .« Qui etenim uias Domini tacitus in mente considerat, et sese exercere in mandatis illius festinat, quid aliud in semetipso nisi imaginem noui hominis reformat? Quod quia in sanctorum cordibus incessanter agitur, recte nunc de animalibus dicitur: »Similitudo hominis in eis.« Post hanc uero similitudinem, que nunc in moribus  tenetur, quando ad similitudinem glorie peruenitur. Hinc etenim Ioannes dicit: »Nunc filii Dei sumus, et nondum apparuit quid erimus; scimus autem quoniam cum apparuerit, similes ei erimus .« Qui mox unde hoc fieri ualeat adiungit dicens: »Quoniam uidebimus eum sicuti est,« esse etenim Dei est eternum hunc atque incommutabilem permanere. Nam omne quod mutatur, desinit esse quod fuit, et incipit esse quod non fuit. Dei uero esse est dissimiliter nunquam esse. Unde ad Moysen dicitur: »Ego sum qui sum. Et dices filiis Isrel: Qui est misit me ad uos .« Iacobus quoque ait: »Apud quem non est transmutatio, nec uicissitudinis obumbratio .« Itaque per Ioannem dicitur: »Similis ei erimus, quoniam uidebimus eum  sicuti est.« Quia per hoc quod aspicimus eius essentiam nature, a mutabilitate nostra liberati figimur in eternitatem. Immutabimur quippe in ipso quem uidebimus, quia morte carebimus uidendo uitam, mutabilitatem nostram transcendemus, uidendo immutabilem. Corruptione nulla tenebimur, uidendo incorruptum. Erit autem tunc similitudo hominis in corporibus nostris. Hinc enim per Paulum dicitur : »Nostra conuersatio in celis est. Unde etiam Saluatorem exspectamus Dominum nostrum Iesum Christum, qui reformabit corpus humilitatis nostre configuratum corpori claritatis sue.« Erunt ergo tunc electorum corpora, claritati Dominici corporis configurata. Que etsi equalitatem glorie  eius non habent per naturam, similitudinem configurationis eius habebunt per gratiam. Quia itaque similitudo eius nunc in moribus trahitur electorum; et in resurrectione, sequitur similitudo eternitatis in mente, quoniam uidebimus eum sicuti est. Et quia similitudinem quoque illius etiam corpora nostra percipient in configuratione, recte de sanctis animalibus dicatur, »similitudo hominis in eis.«

»Quatuor facies uni, et quatuor penne uni, et pedes eorum, pedes recti. Et planta pedis eorum quasi planta pedis uituli. Et scintille quasi aspectus eris candentis. Et manus hominis sub pennis eorum in quatuor partibus.«  De his que propheticus sermo describit conabimur quid nobis uideatur  dicere, cum opiniones singulorum breuiter strinxerimus. Quidam quatuor Euangelia, quos nos quoque in proemio commentariorum Matthei secuti sumus, horum animalium putant nominibus designari. Matthei, quod quasi hominem descripserit: »Liber generationis Iesu Christi filii Dauid, filii Abraham.« Leonis, ad Marcum referunt: »Initium Euangelii Iesu Christi Filii Dei, sicut scriptum est in Isaia propheta: uox clamantis in deserto, Parate uias Domini, rectas facite semitas eius.« uituli, ad Luce Euangelium, quod a Zacaria incipit sacerdotium. Aquile, ad Ioannis exordium, qui ad excelsum euolans cepit: »In principio erat uerbum, et uerbum erat apud Deum, et Deus erat uerbum.« Super quo quid nobis uideretur in supradicto opere  diximus, pleniusque in Apocalypsi Ioannis horum animalium species ac nomina referuntur ad quatuor euangelistas, quibus quomodo possit omnium animalium descriptio coaptari tentabimus suo loco dicere. Alii uero qui philosophorum stultam sequuntur sapientiam duo hemispheria in duobus templi Cherubim, nos et Antipodas quasi supinos et cadentes homines suspicantur, plerique iuxta Platonem, rationale anime et irascitiuum et concupiscitiuum, ad hominem et leonem ac uitulum referunt, rationem et cognitionem et mentem et consilium eamdemque uirtutemque atque sapientiam in cerebri arce ponentes, feritatem uero et iracundiam atque uiolentiam in leone, que consistat in felle. Porro libidinem, luxuriam et omnium uoluptatum cupidinem in iecore,  id est, in uitulo, qui terre operibus hereat. Quartamque ponunt que super hec et extra hec tria est quam Greci uocant , que scintilla conscientie, in Cain quoque peccatore postquam eiectus est de paradiso, non extinguitur, et qua uicti uoluptatibus uel furore ipsaque interdum rationis decepti similitudine nos peccare sentimus, quam proprie aquile deputant non se miscentem tribus, sed tria errantia corrigentem, quem in Scripturis interdum uocari legimus spiritum, »qui interpellat pro nobis gemitibus inenarrabilibus .« »Nemo enim scit ea que hominis sunt, nisi spiritus qui in eo est,« quem et Paulus ad Thessalonicenses scribens, cum anima et corpore seruari integrum deprecatur. Et tamen hanc quoque ipsam conscientiam  iuxta illud quod in Prouerbiis scriptum est: »Impius cum uenerit in profundum peccatorum contemnit ,« cernimus precipitari apud quosdam et suum locum omittere, qui ne pudorem quidem et uerecundiam habent in delictis, et merentur audire: »Facies meretricis facta est tibi, nescis erubescere .« Hanc igitur quadrigam in aurige modum, Deus regit, et incompositis currentem gradibus refrenat, docilemque facit, et suo parere cogit imperio. Quam disputationem partium anime, id est, hominis qui minor mundus ab iisdem philosophis appellatur, etiam nos attingemus. Sunt qui simpliciter in quatuor animalibus iuxta Hippocratis sententiam, quatuor arbitrantur elementa  monstrari de quibus constant omnia, terram, ignem, erem, aquam, que quomodo sibi misceantur, et cum singula sint, sibi iuncta uideantur, inuicemque se tangant, et in una persona animantium quatuor species habeant ac figuras, non est propositi operis. Quatuor quoque rotas de terrenis ad sublimia consurgentes singulis et quadriformibus iunctas animalibus, uel eorumdem elementorum commistionem estimant, uel quatuor temporum circulum qui ternis conficitur mensibus, annumque uertentem qui ab eo quod semper uertatur, et in se redeat nomen acceperit. De quibus pulchre uno uersiculo dictum est:

uer, estas, autumnus, hiems, et mensis, et annus.
Quodque dicitur: Erat rota in rota, annum in anno  significari putant. De quo alius peta :

Sua per uestigia uoluitur annus.
Firmamenti etiam similitudinem, que crystallo comparatur, celum hoc quod suspicimus intelligi uolunt, sub quo uoluuntur et transeunt quatuor animantia, thronumque coloris sapphiri, et sedentem desuper hominem sub humana similitudine, imperium cuncta regentis omniaque habentis sub pedibus suis, omnipotentie Dei describi autumant, dicique ad extremum. Hec uisio similitudinis glorie Domini. Per que quasi per picturam quamdam et imaginem, prouidentiam demonstrari, quodque pedes animantium recti esse dicantur, et planta pedis uituli seu rotunda, terrena queque ad celestia subuolare, et  omnibus angulis amputatis rotunditatem sequi, que omnium figurarum pulcherrima est, scintillas rutilantes cuncta plena luminis indicare. »Et manus hominis sub pennis.« Tam ipsius hominis quam leonis et uituli et aquile, ut ratio cuncta sustentet, ac de humilitate terrena, ad celestia subleuet. Hec et ad Euangelia, et ad cuncta que supra posuimus, referre possumus. Audisse me memini quatuor perturbationes, de quibus plenissime Cicero in Tusculanis disputat, gaudii, egritudinis, cupidinis, et timoris, quorum duo presentia, duo futura sunt, per quatuor significari animalia, de quibus et uirgilius breuiter: »Hinc metuunt cupiuntque, dolentque, gaudentque,« que regi debeant ratione et potentia Dei, quibusque opposite sint imo imposite uirtutes  quatuor, prudentia, iustitia, fortitudo, temperantia, ut earum gubernentur arbitrio. Que quomodo uultibus hominis, leonis, uitulique et aquile coaptentur, omnino tacuerunt . Sancta quatuor animalia, que prophetie spiritu futura preuidentur subtili narratione describuntur, cum dicitur: »Quatuor facies uni, et quatuor penne uni.« Quid per faciem, nisi notitia, et quid per pennam nisi uolatus exprimitur? Per faciem quippe unusquisque cognoscitur, per pennam uero in altum auium corpora subleuantur. Facies itaque ad fidem pertinet. Penna ad contemplationem. Per fidem namque ab omnipotente Deo cognoscimur. Sicut ipse de suis ouibus dicit: »Ego sum pastor bonus, et cognosco  oues meas, et cognoscunt me mee.« Qui rursus ait: »Ego scio quos elegerim.« Per contemplationem uero quia super nosmetipsos tollimur quasi in ere eleuamur. Quatuor ergo facies uni sunt. Quia si requiras quid Mattheus de incarnatione Domini sentiat, hoc nimirum sentit quod Marcus, Lucas et Ioannes. Si queras quid Ioannes sentiat, hoc procul dubio quod Lucas, Marcus et Mattheus. Si requiras quid Marcus, hoc quod Mattheus, Ioannes et Lucas. Si requiras quid Lucas, hoc quod Ioannes, Mattheus et Marcus sentit. Quatuor ergo facies uni sunt, quia notitia fidei qua cognoscuntur a Domino Deo ipsa est in uno, que est simul in quatuor. Quod enim in uno inueneris, hoc in omnibus simul quatuor recognoscis. »Et quatuor penne uni.« Quia  Dei omnipotentis filium Dominum Iesum Christum simul omnes concorditer predicant, et ad diuinitatem eius mentis oculos leuantes, penna contemplationis uolant. Euangelistarum ergo facies ad humanitatem Domini pertinet, penna ad diuinitatem: quia in eo quem corporeum aspiciunt quasi faciem intendunt. Sed dum hunc esse incircumscriptum atque incorporeum ex diuinitate annuntiant, per contemplationis pennam, quasi in era leuantur. Quia itaque et una est fides incarnationis eius in omnibus et par contemplatio diuinitatis eius in singulis, recte nunc dicitur, quatuor facies uni, et quatuor penne uni. Sed que uirtus esset, si fidem atque contemplationem Domini habentes predicatores illius sancta opera non haberent? Sequitur: »Et pedes eorum pedes  recti.« Quid per pedes, nisi gressus actuum designantur? Quatuor ergo animalium pedes recti esse describuntur: Quia sanctorum Euangelistarum atque omnium perfectorum opera ad sequendam iniquitatem non sunt retorta. Hi autem pedes rectos non habent, qui ad mala mundi que reliquerint reflectuntur. De quibus scriptum est: »Canis reuersus ad uomitum suum, et sus lota in uolutabro luti .« Ut uero in eisdem predicatoribus sanctis, uite grauitas, fortitudo atque discretio monstraretur, recte subiungitur: »Et planta pedis eorum quasi planta pedis uituli.« Quia enim predicatores sancti boum nomine designantur, docet Paulus apostolus, legis testimonium exponens: »Non obturabis os boui trituranti . In sanctis ergo predicatoribus planta pedis  est uituli, scilicet et mature incedens et fortis et diuisa. Quia unusquisque predicator et uenerationem habet in maturitate, et fortitudinem in opere, et diuisionem ungule in discretione. Non enim facile predicatio eius accipitur, si leuis in moribus esse uideatur. Et nulla erit maturitatis ostensio, si contra aduersa omnia non adfuerit operis fortitudo. uirtutis autem meritum ipsa fortitudo operis admittit, si discreta in intellectu non fuerit. Ecce enim sacram Scripturam legimus, si omnia ad litteram sentiamus, uirtutem discretionis amittimus, si omnia ad spiritalem allegoriam ducimus, similiter indiscretionis stultitia ligamur, legunt enim sacra eloquia predicatores sancti et aliquando in historia litteram  suscipiunt, aliquando uero per significationem littere spiritum requirunt, et modo bona facta patrum precedentium, sicut iuxta litteram inueniunt, imitantur, modo quedam que iuxta historiam imitanda non sunt, spiritaliter intelligunt, et ad profectum tendunt. Quid aliud predicatores sancti in suo opere, nisi in pede ungulam findunt, de quibus adhuc aperte subditur: »Et scintille quasi aspectus eris candentis.« Aeris metallum ualde sonorum est. Et recte uoces predicantium eri comparantur, quia »in omnem terram exiuit sonus eorum, et in fines orbis terre uerba eorum .« Bene autem es candens dicitur, quia uita predicantium sonat et ardet. Ardet enim desiderio, sonat uerbo. Aes ergo candens est predicatio accensa. Sed de candente ere  scintille prodeunt, quia de eorum exhortationibus uerba flammantia ad aures audientium procedunt. Recte autem predicatorum uerba scintille appellate sunt, quia eos quos in corde tetigerint, incendunt. Considerandum quoque est quod scintille subtiles ualde et tenues sunt. Quia cum predicatores sancti de celesti patria loquuntur, non tantum ualent aperire uerbo, quantum possunt ardere desiderio. Ex eorum ergo lingua, quasi quedam ad nos scintille ueniunt, quia de celesti patria in eorum uoce uix tenue aliquid cognoscitur, quod tamen ab eis non tenuiter amatur. Neque enim celestem gloriam aut tantum uidere sufficiunt quantum est, aut tantum loqui preualent quantum uident. Candens ergo es scintillas proiicit, quando uix tenuiter predicator  loqui sufficit hoc unde ipse fortiter ignescit. Diuina autem pietate agitur, ut ex ipsis scintillis tenuissimis audientis animus inflammetur. Quia sunt quidam, qui dum parua audiunt maiore desiderio replentur, et inde perfecte in Dei amore ardent, unde uix tenuissimas uerborum scintillas acceperint. uerbum quippe predicationis, semen in corde audientis est. Et auditor bonus inde profert postmodum magnam messem scientie, unde paruum prius acceperat semen lingue.

»Et manus, inquit, hominis sub pennis eorum in quatuor partes. »Possunt hoc in loco quatuor partes regiones quatuor mundi accipi. Scilicet, oriens, occidens, meridies et septentrionalis. Quia sanctorum predicatio, auctore Deo, in cunctis mundi partibus  est egressa. Possumus etiam per quatuor partes, principales quatuor uirtutes accipere, ex quibus relique uirtutes oriuntur, uidelicet, prudentiam, fortitudinem, iustitiam atque temperantiam. Quas nimirum uirtutes tunc ueraciter accipimus, cum earum ordinem custodimus. Prima quippe prudentia, secunda fortitudo, tertia iustitia, quarta temperantia est. Quid enim prodesse potest prudentia, si fortitudo desit? Scire etenim cuiquam quod non potest facere pena magis quam uirtus est. Sed qui prudenter intelligit quod agatur, et fortiter agit quod intellexerit, iam procul dubio iustus est. Sed eius iustitiam temperantia sequi debet, quia plerumque iustitia si modum non habet in crudelitatem cadet,  ipsa ergo iustitia uere iustitia est, que se temperantie freno moderatur, ut in zelo quo quisque feruet sit etiam temperans, ne si plus ferueat perdat iustitiam, cum seruare moderamina ignorat. Due autem sunt sanctorum predicatorum uite, actiua scilicet et contemplatiua. Sed actiua prior est tempore quam contemplatiua, quia ex bono opere tenditur ad contemplationem; contemplatiua autem maior est merito quam actiua, quia hec in usu presentis operis laborat, illa uero sapore intimo uenturam iam requiem degustat. Quid itaque per manus, nisi actiua, et quid per pennas nisi contemplatiua uita signatur? Manus ergo hominis sub pennis eorum est, id est, uirtus operis sub uolatu contemplationis. Quod bene in Euangelio due ille mulieres designant, Martha  scilicet et Maria. »Martha enim satagebat circa frequens ministerium, Maria autem sedebat ad pedes Domini, et uerba eius audiebat .« Erat ergo una intenta operi, altera contemplationi. Una actiue seruiebat, per exteriorum ministerium, altera contemplatiue, per suspensionem cordis in uerbum. Et quamuis actiua bona sit, melior tamen est contemplatiua. Quia ista cum mortali uita deficit, illa uero in immortali uita plenius excrescit. Unde dicitur, »Maria optimam partem elegit, que non auferetur ab ea.« Quia igitur actiua minor est merito, quam contemplatiua, recte nunc dicitur: »Manus hominis sub pennis eorum.« Nam etsi per actiuam boni aliquid agimus, ad celeste tamen desiderium per contemplatiuam uolamus. Unde et apud Moysen actiua seruitus,  contemplatiua autem libertas uocatur. Et cum utreque uite ex dono sint gratie, quamdiu tamen inter proximos uiuimus, una nobis in necessitate est, altera in uoluntate. Quis enim cognoscens Deum, ad eius regnum ingreditur, nisi bene prius operetur? Sine contemplatiua ergo uita intrare possunt ad celestem patriam, qui bona que possunt operari non negligunt. Sine actiua autem intrare non possunt, si negligunt bona operari que possunt. Illa ergo in necessitate, hec in uoluntate est. Illa in seruitute, ista in libertate. Hinc est enim quod ad Moysen dicitur: »Si emeris seruum Hebreum, sex annis seruiet tibi, in septimo egredietur liber gratis, cum quali ueste intrauerit, cum tali exeat .« Seruus uero Hebreus emptus sex annis seruire precipitur, ita ut  in septimo liber exeat gratis. Quid enim per senarium numerum, nisi actiue uite perfectio designatur? Quid per septenarium nisi contemplatiua exprimitur? Sex uero annis seruiuit, et septimo egreditur liber, qui per actiuam quam perfecte exhibuerit ad contemplatiue uite libertatem transit. Etenim seruus est qui per actiuam uitam hominibus seruire disposuit, ut post presens seculum ad libertatem ueram ualeat peruenire: de qua per Paulum dicitur: »Quia et ipsa creatura liberabitur a seruitute corruptionis, in libertatem glorie filiorum Dei .« Tunc etenim uera in nobis libertas erit, cum ad gloriam filiorum Dei adoptio nostra peruenerit. Nunc ergo non solum actiua uita in seruitute est, sed  ipsa quoque contemplatio qua super nos rapimur, libertatem mentis adhuc perfecte non obtinet, sed imitatur, quia illa quies intima in enigmate uidetur. Ipsa tamen in quantalibet sit contemplationis angustia, actiua uita iam ualde est latior atque sublimior, que ad quamdam mentis libertatem transit, temporalia non cogitans, sed eterna. Quia itaque contemplatiua uita ad superiora euolat, et actiue uite longe superest, quadam ut ita dicam dignitate securitatis sue, apte nunc dicitur, »et manus hominis sub pennis eorum est.« Quia nisi Deus homo fieret, qui mentes predicantium ad celestia subleuasset, illa que apparent animalia non uolarent. Nec immerito manus hominis esse sub pennis dicitur, quia de eodem Redemptore nostro scriptum est :  »Qui cum sit splendor glorie, et figura substantie eius, portansque emnia uerbo uite. Eius ergo manus corda nostra portat. Eius manus in contemplatione nos subleuat. Nisi enim ut dictum est omnipotentis uerbum propter homines homo fieret, humana corda ad contemplandam uerbi excellentiam non uolarent. Inde ergo excelse facte sunt hominum mentes, unde inter homines apparuit humilis Deus. Dicatur itaque de sanctis animalibus, dicatur, et manus hominis sub pennis eorum.«

»Et facies et pennas per quatuor partes habebant, iuncteque erant penne eorum alterius ad alterum. Non reuertebantur cum incederent, sed unumquodque ante faciem suam gradiebatur,« etc.  Iuncta sibi sunt Euangelia herentque mutuo,  et in toto orbe uolitantia huc illucque discurrunt, nec habent finem uolatus, nec aliquando superantur et recedunt, sed semper ad ulteriora procedunt. Unde et Paulus dicit: »Preteritorum obliuiscens, et in futurum me extendens .« Hoc autem et de uirtutibus anime possumus dicere, et de uolatu temporum, commistioneque elementorum, quod preterita relinquentes semper ad priora festinent. Quod autem tempora labantur et fugiant, breui uersiculo demonstratur:

Sed fugit interea, fugit irreparabile tempus.
 Per quatuor partes facies et pennas animalia habent, quia in cunctis mundi regionibus predicantes demonstrant, quidquid de humanitate, quidquid de diuinitate nostri Redemptoris sentiunt. Quia dum incarnatum  Deum ubique predicant, in quatuor mundi partibus facies demonstrant; dumque eum esse unum cum Patre et Spiritu sancto annuntiant, ubique penne contemplationis uolant. Quorum penne iuncte sunt alterius ad alterum. Quia omnis eorum uirtus, omnis sapientia, qua ceteros homines contemplationis sue uolatu transcendunt, uicissim sibi in pace atque unanimitate coniungitur. Unde et scriptum est: »Que desursum est sapientia, primum quidem pudica est, deinde pacifica .« Et unde eisdem suis predicatoribus ueritas dicit: »Habete in uobis sal, et pacem habete inter uos . Penna ergo animalium alterius ad alterum iungitur: quia sanctorum predicatorum uirtus atque sapientia uicissim  sibi in caritatis atque concordie pace sociantur. Penna autem alterius ab altero diuisa esset, si in hoc quod unusquisque in sapientiam euolat, habere pacem cum altero recusaret. Sequitur: Non reuertebantur cum incederent, sed unumquodque ante faciem suam gradiebatur.« Pennata animalia, uidelicet predicatores sancti, cum incedunt minime reuertuntur, quia sic a terrenis actibus ad spiritalia pertranseunt, ut ad ea que dereliquerint ulterius nullatenus reflectantur. Quasi enim per quamdam uiam eis incedere, est mente ire semper ad meliora, quo contra de reprobis dicitur: »Nemo mittens manum suam in aratro et respiciens retro, aptus est regno Dei .« Manum quippe in aratrum mittere est, quasi per quemdam compunctionis uomerem  ad proferendos fructus terram sui cordis aperire, sed retro post aratum aspicit, qui post exordia boni operis, ad mala reuertitur, que reliquit. Sed quia hoc electis Dei minime contingit, recte nunc per Prophetam dicitur: Non reuertebantur cum incederent. Qui cur non reuertebantur indicat, cum subiungit: »Unumquodque ante faciem suam gradiebatur.« Ante nos enim eterna sunt, post nos temporalia, quia ad illa pergentes inuenimus, et ista recedentes quasi post dorsum relinquimus. Unde et magnum illud pennatum animal dicebat, quod usque ad celi tertii secreta uolauerat: Unum uero, que retro sunt oblitus; in ea que sunt ante extendens me, sequor ad palmam superne uocationis .« In anteriora etenim extentus eorum que retro  sunt oblitus fuerat, quia temporalia despiciens, sola que sunt eterna requirebat. Ante faciem ergo suam gradiuntur sancta animalia, quia et ea que reliquerunt, nullo iam appetitu respiciunt, et in eternis que appetunt, sub contemplationis sue oculo boni operis pedem ponunt. Quisquis itaque iam ante faciem suam ambulare decreuerit, magna ei consideratione pensandum est; quod aliter retro respicitur ex opere, atque aliter ex cogitatione. Sunt etenim quidam qui magna deliberant, et peccatorum suorum conscii multa ex his que possident egenis distribuere pertractant, ut culpas suas ante Dei oculos misericordie uisceribus redimant. Iamque hec operari inchoant, et plerumque cum operantur paupertatis timor eorum animum concutit, atque timentes  ne egeant, erga egentes tenaces fiunt, seseque ab ea quam ceperant bona operatione suspendunt. Hi nimirum incedentes reuersi sunt, quia ante faciem suam ambulare noluerunt. Sunt uero nonnulli qui bona quidem que nouerunt operantur, atque hec operantes meliora deliberant, sed retractantes meliora quod deliberant immutant. Et quidem bona agunt, que ceperant, sed in melioribus que deliberauerant succumbunt. Hi nimirum ante humana iudicia stare uidentur in opere, sed ante omnipotentis Dei oculos ceciderunt in deliberatione, unde fit plerumque ut et bonum opus eorum minus Deo placeat, quia cum pes mentis in meliori gradu deliberationis inconstanter ponitur, hoc ipsa cogitationis inconstantia  accusat. Sed quia perfecti quique magna se discretionis subtilitate conspiciunt, ne ad deteriora unquam uel in opere uel in cogitatione delabantur, quantum quotidie proficiant incessanter pensant, recte de his dicitur, »non reuertebantur cum incederent, sed unumquodque ante faciem suam gradiebatur.«

»Similitudo autem uultus eorum facies hominis, et facies leonis a dextris ipsorum quatuor, facies autem bouis a sinistris ipsorum quatuor, et facies aquile desuper ipsorum quatuor.«  Facies principia dicit Euangeliorum, e quibus homo et leo, hoc est natiuitas Christi et prophete uox tonantis in eremo dextras partes tenent, uituli autem, id est, uictimarum et sacerdotii Iudeorum in sinistris est, quod abolitum transiuit ad sacerdotium  spiritale, de quo dictum est: »Tu es sacerdos in eternum secundum ordinem Melchisedech .« Ita duntaxat ut omnia sibi hereant unoque corpore censeantur. Aquila autem que et super natiuitatem, et super prophetiam est, que Domini expletur aduentu, et super sacerdotium quod preteriit, extra hec omnia est, de natiuitate referens spiritali, quomodo Pater in Filio et Filius in Patre sit, de qua rectissime dicitur: »Generationem eius quis enarrabit?«  Ista sunt iuxta Apocalypsin, ut ante iam diximus, quatuor animalia plena oculis ante et retro, quorum unum animal simile leonis, et secundum simile uituli, et tertium habere faciem hominis, et quartum simile aquile uolantis . Ibique dicuntur in modum Seraphim senas habere  alas, duabus faciem, et duabus pedes operientia, duabus autem uolantia, et nec in die nec in nocte cessantia, atque dicentia, »Sanctus, sanctus, sanctus Dominus Deus omnipotens, qui erat et qui est et qui uenturus est.«  Sed quia electi omnes membra sunt redemptoris nostri, ipse autem redemptor noster caput est omnium electorum per hoc quod membra eius figurata sunt, nil obstat si etiam in his omnibus et ipse signetur, ipse enim unigenitus Dei filius ueraciter factus est homo, ipse in sacrificio nostre redemptionis dignatus est mori ut uitulus. Ipse per uirtutem sue fortitudinis surrexit ut leo. Leo etiam apertis oculis dormire perhibetur, quia in ipsa morte in qua ex humanitate redemptor noster dormire potuit, ex diuinitate sua immortalis permanendo  uigilauit. Ipse etiam post resurrectionem suam ascendens in celos, in superioribus est eleuatus ut aquila. Totum ergo simul nobis est, qui et nascendo homo, et moriendo uitulus, et resurgendo leo, et ad celos ascendendo aquila factus est. Sed quia per hec animalia Euangelistas quatuor, et sub eorum specie simul perfectos omnes iam superius significare diximus, restat ut quomodo unusquisque electorum istis animalium uisionibus exprimitur ostendamus. Omnis etenim electus atque in uia Domini perfectus, et homo et uitulus, et leo simul et aquila est. Homo enim rationale est animal. uitulus autem in sacrificio mactari solet; »leo uero fortissimus bestiarum, ad nullius pauebit occursum .« Aquila ad sublimia euolat, et irreuerberatis oculis solis radiis intendit. Omnis itaque qui in ratione perfectus est homo est, et quando semetipsum ab huius mundi uoluptate se mortificat, uitulus est. Quia uero ipsa sua spontanea mortificatione contra aduersa omnia fortitudinem securitatis habet, unde scriptum est: »Iustus autem quasi leo confidens absque terrore erit , leo est. Qui uero sublimiter contemplatur ea que celestia atque eterna sunt, aquila est. Igitur quomodo [quoniam] iustus quisque per rationem homo, per sacrificium mortificationis sue uitulus, per fortitudinem securitatis leo, per contemplationem uero efficitur aquila: recte per hec sancta animalia signari unusquisque perfectus potest. Quod idcirco dicimus, ut ea, que  de quatuor animalibus dicta sunt pertinere quoque etiam ad perfectorum singulos demonstremus. Sed magna nobis de eisdem euangelistis et sanctis predicatoribus questio oritur, cur leo et homo a dextris ipsorum quatuor, uitulus uero a sinistris ipsorum quatuor esse perhibetur: neque enim sine admiratione est, cur duo illa a dextris et unum hoc esse a sinistris dicitur. Et rursus querendum cur aquila non a dextris uel a sinistris, sed desuper ipsorum quatuor esse memoratur. Duas itaque questiones nobis obiecimus, quas oportet ut aperiente Domino dissoluamus. Homo igitur et leo a dextris, uitulus uero a sinistris esse perhibetur; a dextris enim leta, a sinistris uero tristia habemus. Unde et sinistrum nobis esse dicimus hoc, quod aduersum  esse deputamus: et sicut prefati sumus per hominem incarnatio, per uitulum passio, per leonem uero auctoris nostri resurrectio designatur. De incarnatione autem unigeniti Filii, qua redempti sumus, omnes electi letati sunt. De morte uero illius ipsi electorum primi sancti Apostoli contristati, qui iterum de eius resurrectione gauisi sunt. Quia ergo eius et natiuitas et resurrectio letitiam discipulis prebuit quos eius passio contristauit, homo et leo a dextris, uitulus uero a sinistris eis fuisse describitur. Ipsi namque euangeliste sancti de eius humanitate gauisi sunt, de eius resurrectione confirmati, qui de eius passione fuerant contristati. Homo ergo et leo eis a dextris est, quia Redemptoris nostri eos incarnatio uiuificauit, resurrectio confirmauit.  Sed uitulus a sinistris: quia mors illius eos ad momentum temporis in infidelitate prostrauit. Iure autem locus aquile non iuxta sed desuper esse describitur, quia siue per hoc, quod eius ascensionem signat, seu quia uerbum Patris Deum apud Patrem esse denuntiat, super euangelistas ceteros uirtute contemplationis excreuit: cum quibus etsi simul de eius deitate loquitur, hanc tamen omnibus subtilius contemplatur. Sed si aquila cum tribus aliis adiuncta quatuor animalia esse memorantur, nimirum quomodo desuper ipsorum quatuor describitur, nisi quia Ioannes per hoc, quod in principio uerbum uidit, etiam super semetipsum transiit. Nam nisi et se transisset, uerbum in principio non  uidisset. Qui ergo et seipsum trangressus est, non iam solummodo super tria, sed adiuncto et se super quatuor fuit.

»Et facies eorum et penne eorum extente desuper. Due penne singulorum iungebantur, et due tegebant corpora eorum.«  Et supra diximus iuncta sibi esse Euangelia, et tempora, et omnes rationales creaturas quatuorque uirtutes; ita ut qui una caruerit, omnibus careat. Quodque due extente sunt et in altum se eleuant, predicationem celestem significant, et omnia ad Dei tendere maiestatem. Due autem quibus teguntur corpora, humana excluditur scientia, nec perfectus prebetur intuitus, dicente Apostolo: »Ex parte cognoscimus, et ex parte prophetamus. Cum autem uenerit quod perfectum  est, destruentur ea que ex parte sunt .«  Facies et penne desuper extente describuntur, quia omnis intentio omnisque contemplatio sanctorum super se tendit, ut illud possit adipisci, quod in celestibus appetit, siue enim bono operi, seu uero inuigilet contemplationi, tunc ueraciter hoc agit quod bonum est, quoniam ei complacere concupiscit a quo est. Nam qui bona agere uidetur, et per hec non Deo, sed hominibus placere desiderat, intentionis sue faciem deorsum premit. Et qui idcirco in sacro eloquio ea que diuinitatis sunt contemplatur, ut per hoc quod intelligit, occupari ad questiones possit, qui non dulcedine quesite beatitudinis satiari appetit, sed doctus uideri: iste nimirum intellectus sui pennas desuper non extendit.  Sed quando sensus sui uigilantiam in terreno appetitu occupat, pennas quas subleuare in altum, et quibus subleuari ipse potuit, in imis deponit. Qua in re pensandum est, ut omne bonum quod agitur per intentionem semper ad celestia leuetur. Qui enim per bona que fecit terrenam gloriam concupiscit, pennas suas et faciem deorsum deprimit. »Due, inquit, penne singulorum iungebantur, et due tegebant corpora eorum.« Dictum fuerat facies et pennas eorum extentas desuper atque mox subiunctum est hoc, quod protulimus, quia due penne singulorum iungebantur, ubi apte intelligitur quia et extendebantur desuper et iungebantur, due uero tegebant corpora eorum. Quid autem penne animalium nisi ale nominantur? Qua in re nobis  diligenti perscrutatione querendum est que sint quatuor penne sanctorum, ex quibus due superius extente iunguntur, due uero eorum corpora contegunt. Si enim uigilanter aspicimus, quatuor esse uirtutes inuenimus, que a terrenis actibus omne pennatum animal leuant, in futuris uidelicet amor et spes; de preteritis autem timor et penitentia. Penne autem sibimet iuncte superius extenduntur, quia sanctorum mentem amor et spes ad superiora [Al., eterna] eleuant. Que apte quoque coniuncte nominantur, quia electi procul dubio et amant celestia que sperant, et sperant que amant. Due uero corpora contegunt, quia timor et penitentia ab omnipotentis Dei oculis eorum mala preterita abscondunt.  Due itaque, ut dictum est, penne iunguntur sursum, quando amor et spes electorum corda ad superiora eleuant, ad celestia suspendunt. Due autem penne tegunt corpora, quando eorum mala preterita a conspectu eterni Iudicis timor et penitentia abscondunt. In eo enim quod se peccasse meminerunt, quia pertimescunt et deflent, quid aliud quam corpus cooperiunt, qui facta carnalia per superducta bona opera a districto examine abscondunt? Scriptum quippe est: »Beati quorum remisse sunt iniquitates, et quorum tecta sunt peccata .« Peccata enim tegimus, cum bona facta malis actibus superponimus. Omne enim quod cooperitur, inferius ponitur, et hoc unde operitur desuper ducitur. Quando ergo abdicamus mala  que fecimus, et eligimus bona que faciamus, quasi tegmen ei rei superducimus, quam erubescimus uideri. Quamlibet enim sancti uiri in hac adhuc uita sint, habent tamen quod ante Dei oculos operire debeant. Quia omnino est impossibile, ut aut in opere, aut in locutione, aut in cogitatione nunquam delinquant. Unde et beatus Iob, qui perfecta quidem hominibus dixerat, Dei tamen uocem audiens, seque ipsum de ipsa sua perfecta locutione reprehendens dicebat: »Manum meam ponam super os meum .« In manu quippe operatio, in ore locutio est. Manum ergo super os ponere, est peccata locutionis per uirtutem boni operis tegere. Libet, fratres, adhuc in huius rei testimonium magistrum gentium uocare, qualiter sanctum illud  animal alis quatuor innitatur aspicere. Ex quibus duabus ad superiora euolat, duabus uero pennis corpus contegit. Quia preterita que egerat, a iudicio abscondit.« uideamus igitur quantus hunc amor ad celestia eleuet: »Mihi uiuere Christus, et mori lucrum .« Cognoscamus quanta spe ad superiora tollitur. »Nostra conuersatio in celis est. Unde etiam Saluatorem exspectamus Dominum Iesum Christum . uideamus si et in tantis uirtutibus positus adhuc timet: »Castigo corpus meum et seruituti subiicio, ne forte, cum aliis predicauerim, ipse reprobus efficiar .« Cognoscamus si hunc mala fecisse penitet. »Ego sum minimus apostolorum, qui non sum dignus uocari apostolus, quia persecutus sum Ecclesiam  Dei .« In cuius uerbis quid aliud quam duritia nostre mentis accusatur? quia ipse plangit quod ante baptisma commiserat; nos uero et post baptisma multa commisimus, et tamen flere recusamus. Quatuor itaque pennis sancta animalia utuntur, quia per amorem et spem ad celestia euolant, et per timorem et penitentiam facta in se illicita deplorant. Qua in re questio oritur; quia si due penne, que eleuantur, amorem et spem, due uero que corpora contegunt, timorem et penitentiam designant, cur due que extente sunt, dicuntur esse coniuncte, et due que corpus contegunt non dicuntur? Sed hac in re facilis, largiente Deo, ratio occurrit, quod sanctorum penne coniuncte  sunt, amor et spes. Due uero penne, que corpora contegunt, sibimetipsis ad alterutrum coniuncte non sunt, timor et penitentia. Dauid enim pro lapsu carnis timendo et penitendo affligitur. Petrus casum perfidie fleuit amare. Paulus in se crudelitatem preterite persecutionis plangit. Omnes tamen unam patriam appetunt; ad unum auctorem omnium peruenire festinant. Due ergo singulorum penne coniuncte sunt, et due non sunt: quia per amorem et spem unum est quod desiderant, sed per timorem et penitentiam diuersum est quod deplorant.

»Et unumquodque coram facie sua ambulabat, ubi erat impetus spiritus, illuc gradiebantur, nec reuertebantur cum ambularent, etc.«  Qui aratri stiuam tenet, non debet respicere post  tergum nec imitari uxorem Loth, ne incidat in plagam Deuteronomii, et pereat insanabili, quo cecidit et Heli , quia uitio filiorum offenderat Deum: quanto magis quatuor animalia, que plena erant lumine atque pennata, que sequuntur sanctum Spiritum precedentem, que ita per orbem uolitant, et se ad excelsa sustollunt, ut corpora sua protegant pennis historie, nec nobis aspectum tribuant pleniorem?  Dictum superius fuerat: Unumquodque eorum ante faciem suam gradiebatur. Nunc autem dicitur »coram facie sua ambulabat.« Ipsa itaque repetita esse uidetur sententia. Sed quia coram in presenti dicimus, possumus subtilius inquirendo discernere, quod aliud sit ante faciem ambulare atque aliud in presenti;  ante faciem quippe ambulare est anteriora aspiciendo petere; in presenti uero ambulare, est sibimetipsi absentem non esse. Omnis etenim iustus qui uitam suam sollicitus aspicit, et diligenter considerat quantum quotidie in bonis crescat, aut fortasse quantum a bonis decrescat, iste, quia se ante se ponit, coram se ambulat: quippe qui uigilanter uidet utrum surgat an defluat. Quisquis uero uite sue custodiam negligit, discutere que agit, que loquitur, que cogitat, aut despicit, aut nescit, coram se iste non ambulat. Quia qualis sit in suis moribus uel actibus ignorat, nec sibimetipsi presens est, qui semetipsum quotidie exquirere atque cognoscere sollicitus non est. Ille autem ueraciter se ante se ponit, sibique in presenti est, qui se in  suis actibus tanquam alium attendit. Nam sunt multa peccata que committimus, sed idcirco nobis grauia non uidentur, quia priuato nos amore diligentes, clausis nobis oculis in nostra deceptione blandimur. Unde fit plerumque ut et nostra grauia leuiter, et proximorum mala leuia grauiter iudicemus. Scriptum quippe est: »Erunt homines seipsos amantes .« Et scimus quia uehementer claudit oculum cordis amor priuatus, ex quo fit, ut hoc quod nos agimus, et graue esse non estimemus, plerumque agatur a proximo et nimis nobis detestabile esse uideat. Sed quare hoc, quod nobis uile uidebatur in nobis, graue uidetur in proximo, nisi quia nec nos sicut proximum, nec proximum  conspicimus sicut nos. Si enim nos sicut proximum aspiceremus, nostra reprehensibilia districte uideremus. Et rursum, si proximum aspiceremus ut nos, nunquam nobis eius actio appareret intolerabilis, qui sepe fortasse talia egimus, et nichil nos proximo intolerabile fecisse putamus.  Quod autem secundo dicitur, »non reuertebantur cum incederent,« utriusque instrumenti indicat sacramentum, quod in quatuor istis animantibus et Lex et Euangelium ad futura festinet, et nunquam retro motum accipiat.  Ecce enim dicitur: »Ubi erat impetus spiritus, illuc gradiebantur.« In electis et reprobis diuersi sunt impetus. In electis uidelicet impetus spiritus, in reprobis impetus carnis. Impetus quippe carnis ad odium, ad elationem,  ad immunditiam, ad rapinam, ad exteriorem gloriam, ad crudelitatem, ad perfidiam, ad desperationem, ad iram, ad iurgia, ad uoluptates animum impellit. Impetus uero spiritus ad caritatem, ad humilitatem, ad continentiam, ad largitatem misericordie, ad interiorem profectum, ad pietatis opera, ad eternorum fidem, ad spem sequentis gaudii, ad patientiam, ad pacem, ad considerationem uite mortalis, et lacrymas mentem pertrahit. Unde necesse est ut magna semper cura cogitare debeamus in omne quod agimus, qui nos impetus ducat; utrum nostra cogitatio per impetum carnis, an per impetum spiritus impellatur. Amare etenim terrena, temporalia eternis preponere, exteriora bona non ad usum necessarium habere, sed ad uoluptatem  concupiscere, ultionem de inimico querere, de emuli casu gaudere, impetus carnis est. At contra amare celestia, contemnere transitoria, non ad fructum uoluptatis transitura, sed ad usum necessitatis querere, de inimici morte tribulari, impetus spiritus est. Et quia perfecti quique in istis se semper uirtutibus exercent, recte nunc de sanctis animalibus dicitur: »Ubi erat impetus spiritus, illuc gradiebantur.« Sed sciendum nobis est, quod plerumque impetus carnis se sub uelamine spiritalis impetus palliat, et quod carnaliter facit mentitur sibi ipsa cogitatio, quia hoc spiritaliter faciat. Nam sepe quis iracundie stimulis uictus, contra delinquentes zelo ulciscende iustitie, plusquam necesse est inflammatur, et iustitie limitem in ultionem transiens agit crudeliter,  quod se agere iuste suspicatur. Impetus igitur carnis huius sub specie spiritus uelatus est, quando et hoc quod creditur agi iuste, sub discretionis moderamine non tenetur. Et sepe alius nimie mansuetudini studens subiectorum uitia aspicit, atque hec per feruorem zeli corrigere recusat, quod in eis crudeliter non corrigendo multiplicat, fitque ut eius leuitas et sibi sit et subiectis inimica, quod torporem mentis sue quia patientiam deputat, per carnis impetum ab impetu spiritus elongat. Prima ergo nos cogitatio in requisitione nostri cordis debet excutere, ne ad quedam que agimus per apertum carnis impetum ducamur, ne prauis delectationibus animus seductus mala esse cognoscat, et tamen faciat. Secunda uero  nos cura debet uigilantes reddere, ne se impetus carnis quasi sub impetu spiritus latenter subiiciat, et culpas quas agimus, nobis uirtutes fingat. Sciendum uero est quia grauiores culpe sunt, que superducta specie uirtutes imitantur, quia ille in aperto cognite animum confusione deiiciunt atque ad penitentiam trahunt; iste uero non solum in penitentiam non humiliant, sed etiam mentem operantis eleuant, dum uirtutes putantur. Hoc autem, quod de sanctis animalibus dictum superius fuerat, ut altius confirmetur, iterum replicatur. »Non reuertebantur cum ambularent,« quia electi quique sic ad bona tendunt, ut ad mala perpetranda non redeant. »Qui enim perseuerauerit usque in finem, hic saluus erit .« Et sicut per Salomonem dicitur:  »Iustorum semita quasi lux splendens procedit, et crescit usque ad perfectum diem .« In eorum namque animo bonum desiderium atque intellectus lucis intime iam pars diei est; sed quia usque ad finem uite in uirtute proficiunt, ad perfectum diem tunc ueniunt, quando ad regna celestia perducti in ea luce quam desiderant, iam minus aliquid non habebunt. Sequitur: »Et similitudo animalium et aspectus eorum quasi carbonum ignis ardentium, et quasi aspectus lampadarum.«  Carbones autem ignis ardentis et lampades in medio animalium discurrentes de illo loco interpretande sunt Isaie: »Et comedet ignis sicut fenum materiam, et sanctificabo eos in igne ardente.« De quibus et alibi scriptum est: »Cadent super eos  carbones ignis ;« et contra labia dolosa in alio psalmo dicitur: »Quid detur tibi aut quid apponatur tibi ad linguam dolosam? Sagitte potentis acute cum carbonibus desolatoriis .« Et in alio loco: »Habes carbones ignis, sedebis super eos, hi erunt tibi in adiutorium.« Quamcunque creaturam aspexerimus, fulgurat Dei notitiam, dum ex creaturis creator agnoscitur.  Aspectus animalium carbonibus ignis ardentibus atque lampadibus comparatur. Quisquis enim carbonem tangit incenditur, quia qui sancto uiro adheret, ex eius assiduitate uisionis, usu locutionis, exemplo operis, accipit ut accendatur in amore caritatis, peccatorum suorum tenebras fugiat, in desiderio lucis exardescat, etiam per uerum amorem  ardeat, qui prius in iniquitate tantum mortuus, quantum frigidus iacebat. Lampades uero lucem suam longius spargunt, et cum in alio loco sint, in alio resplendent. Qui enim spiritu prophetie, uerbo doctrine, miraculorum pollet gratia, huius opinio longe lateque ut lampas lucet; et quique bona eius audiunt, quia per hec ad amorem celestium surgunt, in eo quod se per bona opera exhibent, quasi ex lampadis lumine resplendent. Quia ergo sancti uiri quosdam iuxta se positos, quasi tangendo ad amorem patrie celestis accendunt, carbones sunt; quia uero quibusdam clam e longe positis lucent, eorum itineri, ne in peccatis [peccatorum] uite tenebras corruant, lampades fiunt. Hoc  uero inter carbones et lampades distat, quod carbones ardent quidem, sed eius loci, in quo iacuerint, tenebras non expellunt. Lampades autem quia magno flammarum lumine resplendent, diffusas circumquaque tenebras effugant. Qua ex re notandum est, quia sunt plerique sanctorum ita simplices et occulti, seseque in locis minoribus sub magno silentio contegentes, ut uix eorum uita ab aliis agnosci possit. Quid itaque isti nisi carbones sunt, qui et si per feruorem spiritus ardorem habent, tamen exempli flammam non habent, nec in alienis cordibus tenebras peccatorum uincunt, quia uitam suam omnino scire refugiunt, sibimetipsis quidem accensi sunt, sed aliis in exemplo luminis non sunt.

Hi autem, qui et exempla uirtutum prerogant et  lumen boni operis per uitam et uerbum itinerantibus demonstrant, iure lampades appellantur, quia et per ardorem desiderii et per flammam uerbi a peccatorum cordibus erroris tenebras repellunt. Qui igitur in occulto bene uiuit, sed alieno profectui minime proficit, carbo est. Qui uero in imitatione sanctitatis positus lumen ex se rectitudinis multis demonstrat; lampas est, qui et sibi ardet et aliis lucet. Sequitur: »Et hec erat uisio discurrens in medio animalium, splendor ignis, et de igne fulgur egrediens,« etc.  De medio animantium splendor ignis et fulgur egreditur, quia si Euangelia sibi colliseris, in medio littere uilisque historie, Spiritus sancti sacramentum reperies . Splendor ignis et de igne fulgur egrediens in medio animalium discurrens uidetur,  quia nisi ab igne ueritatis pennata illa animalia calorem susciperent, ipsa in carbonum atque lampadarum similitudinem non arderent. Ignis etenim nomine, sanctus Spiritus figurari solet. De quo in Euangelio Dominus dicit: »Ignem ueni mittere in terram, et quid uolo, nisi ut accendatur? « Cum enim carnalis mens sanctum Spiritum accipit, spiritali amore succensa malum plangit quod fecit. Et terra ardet, quando accusante se conscientia cor peccatoris uritur, atque in dolore penitentie crematur. Hinc rursus scriptum est: »Deus tuus ignis consumens est .« Quia enim mentem quam repleuerit, eam a peccatorum rubigine mundam reddit: Creator noster et ignis dicitur et consumens. Sanctus ergo Spiritus in medio animalium  splendor ignis et de igne fulgur egrediens discurrere dicitur, quia uniuersam Ecclesiam replens, in electorum cordibus ex seipso flammas amoris proiicit, ut corusci more per terrorem feriat, et ad amorem suum corda torpentia accendat. Sed quia Spiritus sanctus Deus ante secula Patri est et Filio ceternus, querendum nobis est cur discurrere dicatur. Omnis etenim qui discurrit, accedit ad locum, in quo non fuit, et eum deserit in quo fuit. Qua igitur ratione discurrere Spiritum dicamus, dum cuncta intra ipsum sint, et locus nusquam sit ubi non sit? sicut scriptum est: »Spiritus Domini repleuit orbem terrarum .« Et tamen cum laus sapientie describeretur, adiunctum est: »Est enim in illa Spiritus intellectus,  sanctus, unicus, multiplex, subtilis, mobilis.« Et paulo post, »humanus, stabilis.« In quibus rursum uerbis magna nobis questio oritur, cur iste spiritus, qui implet omnia, simul mobilis et stabilis dicatur; sed si ad usum consuetudinis humane recurrimus, sensum citius loquentis inuenimus. Homo quippe, qui in ea regione in qua est ubique discurrit, procul dubio ubique obuiam uenit et repente, ubi non creditur, inuenitur. Omnipotens ergo Spiritus, ut ubique presentia signaretur, simul et mobilis et stabilis dicitur. Stabilis, quia per naturam omnia continet. Mobilis autem dicitur, quia ubique etiam nescientibus occurrit. Tenens ergo omnia stabilis, presentem se omnibus exhibens mobilis appellatur. Splendor ergo ignis, et de igne fulgur egrediens inter  pennata animalia discurrit, quia Spiritus sanctus simul singulis atque omnibus presto fit, et incendit quos tetigerit. Illuminat quos incendit, ut post frigus pristinum accensi ardeant, et per ignem amoris quem acceperint flammas exemplorum reddant. Fulgur quippe de hoc igne egrediens torpentes perculit, eosque percutiendo excitat et inflammat, ut post amorem illius ardentes pariter et lucentes currant. Unde alias scriptum est: »Thronus eius flamma ignis, rote eius ignis accensus .« Hi enim qui animarum custodes sunt, et pascendi gregis onera susceperunt, mutare loca minime permittuntur. Sed quia uno in loco positi diuinitatis in se presentiam portant et ardent, thronus Dei flamma ignis dicitur. Hi autem, qui amore Domini in predicatione  discurrunt, rote eius ignis ardentes sunt: quia cum ex eius desiderio per uaria loca discurrunt, unde ipsi ardent et alios accendunt. Potest tamen discursus atque mobilitas spiritus requisitione alterius considerationis intelligi, in sanctorum quippe cordibus iuxta quasdam uirtutes semper manet: Iuxta quasdam uero recessurus uenit, et uenturus recedit. In fide etenim spe et caritate, et in bonis aliis, sine quibus ad celestem patriam non potest perueniri, sicut humilitas, castitas, iustitia atque misericordia, perfectorum corda non deserit. In prophetie uero uirtute, doctrine facundia, miraculorum exhibitione electis suis aliquando adest, aliquando se subtrahit: adest ut eleuentur, et ad semetipsum subtrahit, ut humilientur: adest ut eos  ostensa uirtute glorificet; recedit ut semetipsos subtracta eius uirtute cognoscant, adest ut ostendat quid per ipsum sint, recedit ut patefaciat, qui uel quales remaneant sine ipso. In his itaque uirtutibus sine quibus ad uitam minime peruenitur, sanctus Spiritus in electorum suorum cordibus permanet. In his uero per quas sanctitatis uirtus ostenditur, aliquando misericorditer presto est, et aliquando misericorditer recedit. Discurrens ergo et mobilis spiritus dicitur, quia in signis atque uirtutibus iuxta uniuscuiusque uotum continue non habetur. Bene autem inter sancta animalia discurrere perhibetur. Discursus quippe ad celeritatem pertinet. Inter perfectos autem discurrit spiritus, quia  etsi ab eorum corde ad momentum recesserit, citius redit. Sequitur: »Et animalia ibant et reuertebantur in similitudinem fulguris coruscantis.«  Quidam uero ne contra priores duas sententias propheta dicere uideretur, hoc quod putant esse contrarium, id est »et animalia currebant, et reuertebantur,« silendum putauerunt, ne legenti scandalum faceret. Melius est autem in diuinis libris transferre, quod dictum est, licet non intelligas quare dictum sit, quam auferre quod nescias. Alioquin et multa alia, que ineffabilia sunt, et humanus animus non potest, hac licentia delebuntur. Nos autem hoc dicimus, quod quomodo in Prouerbiis in eodem loco scriptum est: »Ne respondeas stulto secundum stultitiam suam, ne similis ei fias ,« et  rursum ponitur, quod nobis uidetur esse contrarium: »Responde stulto secundum stultitiam suam, ne sibi sapiens esse uideatur« ; et utrumque pro temporum et personarum diuersitate concordat, dum et stultus contemnitur, quia non recipit sapientiam, et stulta superbia alia decutitur stultitia, iuxta quod et Apostolus dicit: »Factus sum insipiens, uos me cegistis ;« ita et in hoc loco debere nos querere, quare supra secundo dictum sit, »non reuertebantur animalia cum incederent,« et nunc semel, »animalia currebant et reuertebantur,« essetque questio, nisi sequeretur, »in similitudinem fulgoris coruscantis,« quod hebraico sermone dicitur bezec, et interpretatus est Symmachus, quasi species radii fulgoris. Quomodo igitur crebris micat ignibus  ether, et in ictu oculi atque momento discurrunt fulgora et reuertuntur, non amittentia matricem, et ut ita dicam, fontem ignis atque materiam: ita et hec animalia cum inoffenso pergant pede, ad priora festinant. Si autem conatui suo aliquid obsitum uiderint, non tam reuertuntur, quam contra hunc se extendenda rursum et prebitura lumen, quod parumper absconderant, ut dent seruis cibaria, in tempore suo, nec tribuant sanctum canibus, nec mittant margaritas ante porcos . Unde et Paulus dicit: »Lac uobis potum dedi, non escam, necdum enim capere poteratis .« Electioque Iude et Saulis unctio non arguunt Deum ignorantie futurorum, sed presentium monstrant esse iudicem. Unde et apostolis precipitur  , ut si indignam domum salutatione perspexerint, excutiant prius pedes, et pax quam domui dederant reuertetur ad eos.  Cum superius dictum est, »non reuertebantur cum ambularent,« qua ratione nunc dicitur: »Animalia ibant et reuertebantur,« ualde sibi hec uidentur esse contraria. Quia »ibant, et non reuertebantur,« et »ibant et reuertebantur.« Sed qualiter intelligendum sit, citius agnoscimus, si duas uitas, actiuam scilicet et contemplatiuam sollicite discernamus. In una enim fixi permanere possumus. In altera autem intentam mentem tenere nullo modo ualemus. Cum enim torporem nostrum relinquimus, nosque ipsos ad bone operationis studium suscitamus, quo alibi nisi ad  actiuam imus, a qua reuerti post nullo modo debemus, quia qui post illam ad torporem negligentie, ad prauitatis nequitias, quas reliquerat redit, esse sine dubio celeste animal nescit. Cum uero ab actiua uita ad contemplatiuam surgimus, quia diu mens stare in contemplatione non ualet, sed omne quod de eternitate per speculum et in enigmate conspicit , quasi furtim hoc et per transitum uidet; ipsa sua infirmitate, ab immensitate tante celsitudinis animus repulsus in semetipso relabitur: et necesse est, ut ad actiuam redeat, seque ipsum continue in bona operatione exerceat, ut cum mens surgere ad contemplanda celestia non ualet, queque potest bona agere non recuset. Sicque fit ut ipsis suis bonis actibus adiuta, rursus in contemplationem  surgat, et amoris pastum de pabulo contemplate ueritatis accipiat, in qua quia diu se tenere ipsa corruptionis infirmitas non potest, ad bona rursum opera rediens, suauitatis Dei memoria pascitur, et foris piis actibus, intus uero sanctis desideriis nutritur. Bene autem reuertentia animalia coruscanti  fulgori comparantur: quia sancti uiri cum ad superna contemplanda euolant, cum primitias sui spiritus in celestis patrie amore ligant, sed grauati humane conuersationis pondere ad semetipsos redeunt, bona celestia, que saltem per speculum contemplari potuerunt, fratribus denuntiant, eorumque animos in amorem intime claritatis accendunt, quam nec uidere sicut est, nec loqui preualent sicut uiderunt. Loquentes autem uerbis suis corda audientium feriunt et incendunt. Quasi ergo fulgur coruscans redeunt, qui cum celestia loquuntur, quia per eos supernum lumen intermicat, ad amorem celestis patrie mentes audientium inflammant. More itaque coruscantis fulguris cum loquendo percutiunt, ignem spiritalis desiderii spargunt. Alio quoque modo sancta animalia  uadunt et redeunt: uadunt enim cum ad insinuandam celestis doni gratiam in predicatione mittuntur, atque ut ad fidem trahant mira coram infidelibus faciunt; sed redeunt quia hec omnipotentis Domini uirtuti tribuentes, sibimetipsis que fecerint non adscribunt.



LIBER SECUNDUS.



SEQUITUR CAPUT PRIMUM.


»Cumque aspicerem animalia, apparuit rota una super terram iuxta animalia, habens quatuor facies, et aspectus rotarum et opus earum, quasi  uisio maris, et una similitudo ipsarum quatuor, et aspectus earum et opera, quasi rota in medio rote, per quatuor partes earum euntes, ibant et non reuertebantur cum ambularent: statura quoque erat rotis et altitudo et horribilis aspectus, et totum corpus plenum oculis in circuitu ipsorum quatuor.«  Huc usque quatuor animantium, que quaternas habebant facies, pictura describitur sequentium spiritum et nubem que erat in medio spiritus. Nunc per singula animalia singule ponuntur rote, que non erant iuncte animantibus, sed sequebantur ea: siue una rota apparuit super terram, que diuisa per quatuor tot habebat facies quot animalia sequebantur, tantaque similitudo  erat rotarum quatuor sequentium animalia quatuor, ut una rota uerissime crederetur: opusque earum erat atque factura quasi uisio tharsis, quam nos in mare uertimus, Aquila hiacinthum posuit, qui lapis celi habet similitudinem. Aspectusque earum erat quasi rota in rota, ut non unam rotam crederes, sed alteram alteri copulatam. Per quatuor partes ibant, et non trahebantur nec reuertebantur retrorsum. Qui enim fieri poterat ut reuerterentur, cum sequerentur animalia, que semper ad priora se tenderent? Statura quoque rotarum et altitudo tanta erat ut miraculum uidentibus faceret: totumque corpus et dorsa erant plena lucis in circuitu, ut nullum membrorum aspiceres quod oculos luminis non haberet: qualemque describunt fabule petarum  Argum fuisse centoculum siue multorum oculorum, quem Iuno in pauum uertit ob negligentem custodiam, ut quod miraculum est conditoris Dei, hoc condemnatio esset inulti adulterii. Omnia celestia et terrestria,  et quidquid sub humanam cadit intelligentiam solis rotis uoluitur, solis annuum circulum per singulos menses luna decurrit. Lucifer qui ipse uesper est, dum ad orientem et ad occidentem rutilus micat, et noctis tenebras paruo temperat lumine, duobus annis eumdem conficit cursum. Aliaque astra quatuor que uocantur errantia, et quidquid fulget in celo. Segetum quoque et arborum herbarumque uarietates, per quatuor tempora suis currunt rotis, nichilque aspicimus, quod ante non fuerit. »Gyrans gyrando uadit spiritus, et in circulos suos reuertitur. Omnes torrentes uadunt in mare, et mare non adimpletur .« Quare? Quia ad fontes suos de matrice abysso reuertuntur. Euangeliorum  autem, id est quatuor animalium, que spirant, uiuunt, intelligunt, si quis rotam cursumque consideret, in breui tempore uidebit mundum esse completum sermone apostolico. Rota quoque in rota uel duorum iunctura testamentorum est quod indicat scala Iacob, et forceps Isaie, et gladius bis acutus: uel euangelia sibi coherentia, quorum rursus et statura tendit ad celum, paululumque quid attingit in terra, et semper properans ad excelsa festinat. De quibus et alibi dicitur: »Lapides sancti uoluuntur super terram ,« ex quibus edificatur Ierusalem celestis. Hoc ipsum puto significare et illud quod in psalmo canitur: »uox tonitrui tui in rota .« Et alibi: »Que inflammat rotam natiuitatis .« Que testimonia quem sensum  habeant in suis locis, non huius est temporis. Totum autem corpus et dorsa plena oculis approbabit, qui uiderit nichil esse in euangeliis quod non luceat, et splendore suo mundum illuminet; ut etiam que parua putantur et uilia, Spiritus sancti fulgeant maiestate.  Propheta igitur dum sancta animalia uideret, adiunxit: Cumque aspicerem animalia, apparuit rota una super terram. Qua in re querendum est, cum inferius rote describantur, cur una rota prius apparuisse dicitur, nisi quia antiquo populo uetus solummodo Testamentum datum est, quod ad erudiendam mentem illius quasi rota uolueretur? Bene autem rota eadem super terram apparuisse dicitur, peccanti autem [enim] homini dictum est: »Terra es, et in terram ibis .« Rota autem super  terram apparuit, quia Deus omnipotens legem super corda peccantium dedit. Sed quia hec pennata animalia sanctos, ut diximus, euangelistas designant, quomodo prius animalia, et postmodum rota una aspicitur, dum ante testamentum uetus fuerit, et postmodum sancti euangeliste secuti sunt? Sed intelligere in his possumus, quod illi prius a propheta uisi sunt, qui merito transcendunt. Nam quanto S. Euangelium Testamentum uetus precellit, tanto et predicatores eius in descriptione prophetica preferri debuerunt: quamuis sit adhuc aliud, quod in hac descriptione considerari debeat. Quia prophetie spiritus sic intra semetipsum anteriora et posteriora simul colligit, ut simul hec prophete lingua proferre non possit, sed ampla que uidet de dispertitis sermonibus  emanat, et nunc ultima post prima, nunc uero prima post ultima loquitur. Unde Ezechiel propheta sub figura sancte uniuersalis Ecclesie et euangelistarum gloriam per quatuor animalium similitudinem uidet, et tamen repente illa subiungit, que anterioribus temporibus gesta sunt, ut patenter indicet simul se uidisse, quod carnis lingua non sufficeret simul dicere. Quia uero per quatuor animalia etiam perfectos omnes significari diximus, considerandum quoque est quosdam sanctorum, et ante legem fuisse, qui naturali lege districte uiuerent, et omnipotenti Domino placerent. Post animalia ergo rota-describitur, quia electorum multi apud omnipotentem Deum perfecti et ante legem fuerunt. Sin uero animalia solos, ut diximus Euangelistas  debemus accipere, est adhuc aliud, quod considerare debemus. uidebat enim sanctus propheta, quia hec ipsa uerba, que obscuritatibus obuoluta proferebat, non iudaico populo, sed gentibus panderentur. Nobis igitur loquens, prius animalia, et post rotam describere debuit, quia nos ad fidem Domino largiente uenientes, non per legem Euangelium, sed per sanctum Euangelium legem didicimus. Ubi uero uel qualis rota apparuerit adiungit, cum dicit: »Iuxta animalia habens quatuor facies.« Ubi adhuc subdit: »Et aspectus rotarum, et opus earum quasi uisio maris, et una similitudo ipsarum quatuor et aspectus earum et opera quasi sit rota in medio rote.« Quid est hoc quod cum una rota diceretur  paulo post adiungitur, »quasi sit rota in medio rote,« nisi quod in Testamenti ueteris littera Testamentum nouum latuit per allegoriam? Unde et rota eadem, que iuxta animalia apparuit, quatuor facies habere describitur, quia Scriptura sacra per utraque testamenta in quatuor partibus est distincta. uetus etenim Testamentum in lege et prophetia, nouum uero in Euangeliis atque apostolorum Actibus et dictis. Scitur autem, quia ibi faciem intendimus, ubi quod necesse est uidemus. Rota ergo quatuor habet facies, quia prius resecanda mala in populis uidit per legem, postmodum uidit per prophetas, subtilius uero per Euangelium; ad extremum autem per apostolos ea que in culpis hominum resecarentur aspexit. Potest quoque intelligi, quod quatuor facies  rota habebat, propter hoc quod Scriptura sacra per gratiam predicationis extensa in quatuor mundi partes innotuit. Unde et bene eadem rota una prius iuxta animalia apparuisse, et postmodum quatuor facies habuisse describitur, quia nisi lex Euangelio concordaret in quatuor mundi partibus, non innotesceret. »Et aspectus rotarum et opus earum quasi uisio maris.« Recte sacra eloquia uisioni maris similia narrantur quia in eis magna sunt flumina sententiarum, cumuli sensuum. Nec immerito mari similis Scriptura sacra dicitur, quia firmantur in ea sententie locutionis sacramento baptismatis. uel certe considerandum est, quia nauibus in mare nauigamus, cum ad desideratas terras tendimus. Nobis autem quid est in desiderio nisi illa terra, de qua scriptum est:  »Portio mea in terra uiuentium .« Ligno autem, ut dixi, euehitur, qui mare transit, et scimus quia Scriptura sacra lignum crucis per legem nobis prenuntiat, cum dicit: »Maledictus omnis qui pendet in ligno .« Quod Redemptori nostro Paulus attestatur dicens: »Factus pro nobis maledictum ,« per prophetas quoque lignum annuntiat, cum dicit: »Dominus regnauit a ligno .« Et rursum: »Mittamus lignum in pane eius.« Per Euangelium uero lignum crucis aperte ostenditur, ubi ipsa Domini passio, que propheta est, declaratur. Rota ergo in medio rote est, quia inest Testamento ueteri Testamentum nouum. Et, sicut sepe iam diximus, quod testamentum uetus promisit, hoc nouum exhibuit. Et quod illud  occulte adnuntiat, hoc istud exhibitum aperte clamat. Prophetia ergo Testamenti noui Testamentum uetus est, et expositio Testamenti ueteris, Testamentum nouum. »Per quatuor, inquit, partes earum ibant, et non reuertebantur.« Quo alibi diuina eloquia, nisi ad corda hominum uadunt? Sed per quatuor partes euntes ibant, quia Scriptura sacra per legem ad cor hominum uadit, signando mysterium. Per prophetas uadit, paulo apertius prophetando Dominum. Per Euangelium uadit, exhibendo quem prophetauit. Per apostolos uadit, predicando eum quem Pater in nostra redemptione exhibuit. Habent ergo rote facies et pennas, quia ostendunt sacra eloquia notitiam preceptorum  cum exhibitione operum. Et per quatuor partes uadunt, quia distinctis, ut prediximus, temporibus loquuntur, uel certe quia in cunctis mundi regionibus incarnatum Dominum predicabant. De quibus aperte mox subditur: »Et reuertebantur cum ambularent.« Hec superius de animalibus dicta sunt, sed non eadem intelligi de rotis, que de animalibus possunt. Rotas quippe significare Testamenta diximus. Et Testamentum uetus ambulauit quidem, cum per predicationem ad mentes hominum uenit; sed post semetipsum reuersum est, quia iuxta litteram in preceptis suis et sacrificiis usque ad finem seruari non potuit. Non enim sine immutatione permansit cum in eo spiritalis intelligentia defuit. Sed cum Redemptor noster in mundum uenit,  hoc spiritaliter fecit intelligi, quod carnaliter inuenit teneri. Itaque dum spiritaliter littera eius intelligitur, omnis in eo illa carnalis exhibitio uiuificat. Testamentum uero nouum, etiam per testamenti ueteris paginas, testamentum eternum appellatum est, quia intellectus illius nunquam mutatur. Bene ergo dicitur quod »rote euntes ibant, et non reuertebantur cum ambularent.« Quia dum nouum Testamentum non rescinditur, dum uetus iam spiritaliter intellectum tenetur: post se non redeunt, que usque ad finem mundi immutabilia persistunt. Ambulant ergo, sed non reuertuntur: quia sic spiritaliter ad cor nostrum ueniunt, ut eorum precepta uel studia ulterius non mutentur. Sequitur: »Statura quoque erat rotis et altitudo et horribilis aspectus.«  Quid est quod Scripture sacre eloquiis tria hec inesse narrantur, ut staturam, altitudinem et horribilem aspectum, id est, terribilem habere memorentur? Querendum nobis magnopere est, que diuine Scripture statura, que altitudo, qui horribilis aspectus dicitur. Sciendum est ergo, quia statura ad uitam congruit bene operantis. Unde per Paulum dicitur : »Qui stat, uideat ne cadat.« Qui etiam discipulis dicit: »Sic state in Domino, karissimi .« Et propheta, qui se uita ac moribus ante Dominum uidebat, ait: »uiuit Dominus, in cuius conspectu sto .« Altitudo est celestis regni promissio, ad quam tunc pertingitur, quando mortalis uite omnis corruptio subiugatur. Horribilis uero aspectus est terror  gehenne, que sine fine reprobos cruciat, et semper in cruciatu conseruat. Statura ergo in rectitudine preceptionis est. Altitudo in celsitudine superne promissionis. Horribilis uero aspectus, in minis atque terroribus supplicii sequentis. Scriptura igitur sacra staturam habet; quia mores ad standum dirigit, ut auditorum mentes ad terrenam concupiscentiam non curuentur. Altitudinem habet, quia in celesti patria eterne uite gaudia promittit. Horribilem quoque aspectum habet, quia omnibus reprobis gehenne supplicia minatur. Ostendit igitur staturam suam in edificatione morum, ostendit altitudinem in promissione premiorum, ostendit horribilem aspectum, in terroribus suppliciorum.  Recta est enim in preceptis, alta in promissionibus, horribilis in minis. Habet staturam cum per prophetam dicit: »Quiescite agere peruerse, discite benefacere, querite iudicium, subuenite oppresso, iudicate pupillo, defendite uiduam .« Et rursum: »Frange esurienti panem tuum, et egenos uagosque induc in domum tuam. Cum uideris nudum, operi eum, et domesticos seminis tui non despexeris .« Habet altitudinem, cum per eumdem prophetam dicit: »Non erit tibi amplius sol ad lucendum per diem, nec splendor lune illuminabit te. Sed erit tibi Dominus in lucem sempiternam, et Deus tuus in gloriam tuam . »Habet horribilem aspectum cum infernum describens, dicit: »Dies ultionum Domini, annus retributionum  iudicii Sion. Et conuertentur torrentes eius in picem, et humus eius in sulphur, et erit terra eius in picem ardentem, nocte et die non exstinguetur in sempiternum . Igitur Ezechiel propheta cum de rotis loqueretur, adiunxit: »Et totum corpus plenum oculis in circuitu ipsorum quatuor.« Qui enim non ipsarum, sed ipsorum dixit, profecto indicat, quia repente sermo eius a rotis ad animalia rediit; per que nimirum perfecti quique, ut predictum est, designantur. Corpora igitur animalium sanctorum idcirco plena oculis describuntur; quia sanctorum actio ab omni parte circumspecta est, bona desiderabiliter prouidens, mala solerter cauens. Et hoc est laboriosius, ubi sanctorum mens uehementer inuigilat, ne se ante eorum oculos  mala sub bonorum specie abscondant. Circumspecta ergo est uita sanctorum, ne sic sit libera, ut superba sit: quia sepe superbia excedit in uerbis; et uideri appetit libertas puritatis ne sic sit humilis ut formidolosa: quia aliquando timore stringit animum, ut loqui que recta sunt non presumat, sed tamen in ipsa timida cogitatione humilem esse se simulat. Ne sic sit parca ut tenax sit: quia plerumque tenacia parcimonia appetit estimari ut iuste ac necessarie uideatur tenere, quidquid egenti proximo misericorditer non uult impendere, ne sic sit misericors, ut effusa sit; quia nonnunquam effusio esse misericordia putatur. Aliud est enim pietatis studio necessaria proximis dare, atque aliud ea que possidentur sine mercedis intentione dispergere. Quidquid ergo  agitur in radice intentionis, pensandum est, quo merito apud iudicium creatoris habeatur. Unde et idem creator dixit: »Si oculus tuus simplex fuerit, totum corpus tuum lucidum erit .« Oculum uidelicet intentionem, corpus uero actionem nominans. Quia si nostra intentio apud Deum simplex fuerit, in eius iudicio nostra actio tenebrosa non erit. Igitur quia sancti uiri solerter inuigilant, ut se undique aspiciant, ubique custodiant, ne aut mala propter ea ipsa appetant, aut hec sub specie bonorum agant, seilicet ne se eis uitia uirtutes esse mentiantur; totum corpus plenum in circuitu oculis habent: quia omnis eorum actio prouidentia sollicitudinis et repletur et circumdatur. Hinc est quod  Paulus apostolus, dum cuidam penitenti de facinore perpetrato Corinthios prospiceret uoluisse misereri, ait: »Si cui aliquid donastis et ego. Nam et ego quod donaui, per uos in persona Christi, ut non circumueniamur a Satana: non enim ignoramus cogitationes eius .« Si enim parcendum non erat, cur se humilitate tanta uoluntati discipulorum magister egregius sociat, ut neque ipse a discipulis, neque ab eo discipuli in compassionis causa diuisi uiderentur, nisi quia sollicito prouidentie oculo attendit, quod plerumque dum alter donat, alter irascitur? Et quale est iam misericordie sacrificium, quod cum discordia proximo offertur? Unde certe ait: »Ut non circumueniamur a Satana, non enim ignoramus cogitationes eius.« Quia uidelicet  inde in alterius corde rixe malum solet immittere, unde alterum conspicit pietatis negotium fecisse; imperfectum enim bonum est, quod sic agitur, ut ne quid ei ex alio latere mali subrepat, non attendatur. Nisi forte hoc, quod sine cuiuspiam scandalo fieri non potest, culpa sit non fecisse. Hoc uero ideo dicimus, ut notum uestre dilectioni faciamus quia in nostro bono opere aliquando cauendum est scandalum proximi, aliquando uero pro nichilo contemnendum. Quod in ipso nostro auctore didicimus, qui, dum tributum Petro inquisito peteretur, prius paradigma proposuit, quo se nichil debere respondit dicens: »Reges terre, a quibus accipiunt tributum uel censum, a filiis suis an ab alienis? « Cui cum diceretur, »ab  alienis,« illico respondit: »Ergo liberi sunt filii.« Sed postquam se liberum esse monstrauit, ne fortasse scandalum cuiquam faceret, subdidit: »Ut autem non scandalizemus eos, uade ad mare, et mitte hamum, et eum piscem qui prius ascenderit tolle, et aperto ore eius inuenies staterem; illum sumens da eis pro me et te.« Qui rursum cum diceret: »Quia omne quod in os intrat, non coinquinat hominem, tunc accedentes discipuli dixerunt: Scis quia Pharisei, audito hoc uerbo, scandalizati sunt. At ille respondens ait: Omnis plantatio quam non plantauit Pater meus celestis, eradicabitur: sinite illos, ceci sunt et duces cecorum .« Ecce magistra ueritas, ne in quorumdam cordibus scandalum gigneretur, et quod  non debuit tributum dedit; et rursum, quia generari scandalum in quorumdam cordibus contra ueritatem uidit, in suo eos scandalo remanere permisit. Ex qua re nobis considerandum est, quia in quantum sine peccato possumus, uitare proximorum scandalum debemus. Si autem de ueritate scandalum sumitur, utilius permittitur nasci scandalum, quam ueritas relinquatur. Quia ergo sanctorum mentes, undique se circum inspicientes inuigilant, atque in omni suo opere pauoris et sollicitudinis oculum circumducunt, ne aut praua agant, aut recta, que precepta sunt non agant, aut bonis actibus expletis in suis cogitationibus intumescant, et tanto grauius offendant, quanto iusti uidentur foris et occultius  peccant, recte dicitur totum corpus eorum plenum oculis.

»Cumque ambularent animalia, ambulabant pariter et rote iuxta ea. Et cum eleuarentur animalia de terra, eleuabantur simul et rote, quocumque ibat spiritus, illuc eunte spiritu et rote pariter leuabantur sequentes eum. Spiritus enim uite erat in rotis. Cum euntibus ibant, et cum stantibus stabant: et cum eleuatis a terra, pariter eleuabantur et rote, sequentes ea, quia spiritus uite erat in rotis.«  Quatuor animalia spiritum sequebantur et nubem que erat in spiritu, rursumque rote dum animalia sequerentur eleuantia se de terra, nequaquam animalia, sed spiritum sequebantur, ut ostenderent propriam uoluntatem,  quia spiritus uite erat in rotis. Tria autem et in animalibus et in rotis, pariter indicantur, cum starent, cum ambularent, cum eleuarentur; que et animalia et rote in commune faciebant. Neque enim stantibus animalibus, rote poterant ambulare, nec ambulantibus super terram animalibus, eleuare se rote, sed quorum una erat actio, una erat et requies et cursus et eleuatio. Secundoque dicitur, quia spiritus uite erat in rotis: ut nequaquam uas aliquod arbitremur rotarum, quas in carpentis plaustrorum rhedarumque et curruum aspicimus, sed animantia, imo super animantia: »Animalis enim homo non percipit ea que sunt spiritus .« Iste ergo rote, in quibus erat spiritus uite, omnia ordine faciunt atque mensura, habentque cum animantibus  concordiam, sequentes ea, et per ea Spiritum sanctum, imo mediis pretermissis sancti Spiritus societate gaudentes. Que omnia iuxta priorem intelligentiam, uarie interpretationi prudens lector poterit coaptare. « Cumque, inquit, ambularent animalia, ambulabant pariter et rote, iuxta ea. Et dum eleuarentur animalia de terra, eleuabantur simul et rote.« Ambulabant animalia, cum sancti uiri in Scriptura sacra intelligunt quemadmodum moraliter uiuant. Eleuantur uero a terra animalia, cum sancti uiri se in contemplatione suspendunt. Et quia unusquisque sanctorum quanto ipse in Scriptura sacra profecerit, tanto hec eadem Scriptura sacra proficit apud ipsum: recte dicitur: »Cum ambularent animalia, ambulabant pariter et  rote, et cum eleuarentur animalia de terra, eleuabantur similiter et rote.« Quia diuina eloquia, dum leguntur crescunt; nam tanto illa quisque intellexit altius, quanto in eis altius intendit. Unde nec eleuantur rote, si non eleuantur animalia. Quia nisi legentium mentes ad alta profecerint, diuina dicta uelut in imis non intellecta iacent. Cum enim legenti cuilibet sermo Scripture sacre tepidus uidetur, sensus diuini eloquii eius mentem non excitat, et in cogitatione sua nullo intellectus lumine emicat; rota et otiosa et in terra est, quia animal non eleuatur a terra. At uero si animal ambulet, id est, bene uiuendi ordinem querat, et per gressum cordis inueniat quemadmodum gressum boni operis ponat,  ambulant pariter et rote. Quia tantum in sacro eloquio profectum inuenis, quantum apud illud ipse profeceris. Si uero pennatum animal sese in contemplationem tetenderit, rote protinus a terra eleuantur. Quia terrena non esse intelligis, que prius in sacro eloquio iuxta terrenum morem dicta credidisti, fitque ut Scripture sacre uerba celestia esse sentias, si accensus per contemplationis gratiam temetipsum ad celestia suspendas. Et mira atque ineffabilis sacri eloquii uirtus agnoscitur, cum superno amore legentis animus penetratur. Quia ergo animal ad alta se subleuat, rota uolat; sequitur: »Quocunque ibat spiritus, illuc eunte spiritu et rote pariter leuabantur sequentes eum.« Rote enim spiritum sequuntur, quia uerba sacri eloquii, ut  sepe iam dictum est, iuxta sensum legentium per intellectum crescunt. In una enim eademque sententia Scripture, alius sola historia pascitur, alius typicam, alius uero per typum contemplatiuam intelligentiam querit. Et fit nonnunquam, ut diximus, ut in una eademque sententia cuncta simul tria ualeant inueniri. Quia igitur dicta sacri eloquii cum legentium spiritu excrescunt; recte nunc dicitur, »quocumque ibat spiritus, illuc eunte spiritu et rote pariter eleuabantur, sequentes eum.« Et subditur: »Spiritus enim uite erat in rotis.« In rotis enim spiritus uite est, quia per sacra eloquia dono spiritus uiuificamur, ut mortifera a nobis opera repellamus. Potest autem intelligi, quia spiritus uadit; cum legentis animum diuersis  modis et ordinibus tangit Deus; quoniam hunc per uerba sacri eloquii modo in zelo excitans, ad ultionem erigit, modo ad patientiam mitigat, modo in predicatione instruit, modo ad penitentie lamenta compungit. Sed recurramus breuiter per hec eadem uerba que diximus, et uideamus quomodo sequuntur rote spiritum, qui uite spiritus dicitur, et rotis inesse perhibetur. Certe si legentis animum spiritus uite in zeli feruore tetigerit, protinus in sacris eloquiis uidet, quod Moyses ad castra rediens, et per idola populum peccasse cognoscens , hunc per feruorem spiritus gladio strauit; quod Phinees persequendo luxuriam , iram Domini gladio placauit, quod Petrus mentientes sibimet uerbo perculit et occidit , quod Paulus  negligentibus discipulis uirgam minatur . Si spiritus uite legentis animum ad obseruandam patientiam tangit, statim sequuntur et rote; quia in sacris eloquiis inuenit , quod Moyses et Aaron cum loquentes recta persecutionem populi passi sunt, ad tabernaculum cucurrerunt pro ipso populo exorantes, quem fugiebant. Sancta autem eorum mens et timorem superbientium pertulit, et tamen contra eos ad odium non erupit. Patientia uero est, que et ipsum amat, quem portat, nam tolerare, sed odisse, non est uirtus mansuetudinis, sed uelamen furoris. In eisdem quoque eloquiis inuenit , quod Samuel, de principatus culmine deiectus, orasse se etiam pro deiicientibus confitetur; quod  nemo sanctorum ad celestem gloriam nisi patientiam seruando peruenit. Quod ipse auctor et redemptor generis humani, sputa, colaphos, spineam coronam, crucem, lanceam pertulit, et tamen pro persecutoribus orauit . Si uite spiritus legentis animum ad studium predicationis excitat; statim sequuntur et rote: quia in sacris eloquiis inuenit  quod Moyses iubente Domino contra Aegypti regem, in quantis se predicationis libere uerbis erexit, quod Stephanus Iudeis perfidentibus diceret: »uos semper Spiritui sancto restitistis ,« nec inter lapides timuit. Quod Petrus, fustibus cesus, ne in nomine Iesu loqueretur, cum magna libertate respondit: »Obedire oportet Deo magis quam hominibus  .« Quod Paulus catenarum uinculis stringitur , sed tamen uerbum Dei non est alligatum . Si uite spiritus ad penitentie lamenta compungit, sequuntur protinus rote, cum Scripture sacre uerba Dauid penitentiam proferunt. Quod rex reprehensus a propheta, quia subiectus celesti regi non fuit, subiecto increpanti non erubuit confiteri quod fecit . Quod publicanus, qui reatum sue nequitie cognouit , etsi iniustus ad templum uenit, iustificatus a templo rediit. Quod Petrus negationis maculas lacrymis lauit . Quod latro, qui in cruce cognouit culpam suam, in ipsa iam morte inuenit ueniam . De quibus adhuc rotis eadem propheta replicat atque subiungit: »Cum euntibus ibant,  et cum stantibus stabant, et cum eleuatis a terra, pariter eleuabantur et rote, sequentes ea, quia spiritus uite erat in rotis.« Hec sunt, sicut nostis, fratres karissimi, ex maxima parte iam dicta; sed iterata descriptione narrantur. Hoc enim solum in his uerbis nouum adiicitur, quod dictum est, cum stantibus stabant. Sunt enim quidam, qui usque ad hoc proficiunt, ut terrena que accipiunt bene dispensare nouerint. Misericordie intendunt, oppressis obueniunt; hi uidelicet uadunt in eo, quod se ad proximi utilitatem tendunt. Cum his ergo rote gradiuntur, quia sacra eloquia dictorum suorum passum in eius itinere disponunt. Et sunt alii, qui in fidem quam acceperunt, ita ad tenendam fortes sunt, ut aduersis quibusque resistere ualeant, et non solum minime ad  peruersitatem trahantur perfidie, sed etiam peruerse loquentibus impugnent, eosque ad rectitudinem trahant. Cum istis stantibus stant etiam rote, quia eis rectitudinem suam sacri eloquii uerba confirmant, cum in eis audiunt: »State et tenete traditiones quas didicistis .« Et rursum: »Aduersarius uester diabolus tanquam leo rugiens circuit querens quem deuoret, cui resistite fortes in fide .« Et sunt alii, qui omnia terrena despiciunt, nulla que pretereunt possidere dignantur. In Dei se, ut predictum est, contemplatione suspendunt. Cum his ergo eleuatis et rote pariter leuantur. Quia in quantum quisque ad alta profecerit, in tantum ei et sacra eloquia de altioribus loquuntur.  uadunt ergo animalia ad utilitatem proximi. Stant ad custodiam sui. Eleuantur ad contemplationem Dei. Sed et rote pariter uadunt, stant, eleuantur, quia quesita sacra lectio talis inuenitur, qualis et sit ipse a quo queritur. Ad actiuam enim uitam profecisti, ambulat tecum: ad immobilitatem atque constantiam spiritus profecisti: stat tecum: ad contemplatiuam uitam, per Dei gratiam peruenisti, uolat tecum. Et rursum subditur: »Quia spiritus uite erat in rotis.« Quod idcirco secundo dicitur, uite spiritus in rotis esse, quia Scripture duo sunt Testamenta, que utraque Dei spiritus scribi uoluit, ut nos ab anime morte liberaret, uel certe, quia duo sunt precepta caritatis, dilectio uidelicet Dei, et dilectio proximi, per que utraque nos sacre Scripture dicta  uiuificant. Secundo ergo dicitur, quia spiritus uite erat in rotis: quia dilectionem Dei et proximi capimus in eloquiis diuinis, per precepta sacre Scripture, dicta uiuificamur, qui mortui in culpa iacebamus.

»Et similitudo super capita animalium firmamenti, quasi aspectus crystalli horribilis et extenti super capita eorum desuper.«  uidetur autem super quatuor animalia, et rotas totidem similitudo firmamenti, quod nos uocamus celum, habens speciem crystalli quod est purissimum, et ex aquis mundis atque lucentibus, nimio frigore concrescere dicitur, intantum ut etiam gelu constricta aqua Greco sermone crystallus nominetur. Decebat autem in superioribus esse eximiam puritatem, que cuncta protegebat, id est, rationales sapientesque  uirtutes, et quatuor temporum cursum, et mundi plagas, et rerum omnium ordines et euangelicam predicationem, que ex parte intelligitur, ex parte uelatur. »Et similitudo, inquit, supra capita animalium firmamenti, etc.«  Hanc [Hec] largiente Domino duobus modis exponimus, ut lectoris iudicio, quid eligendum censeat relinquamus. Possunt enim firmamenti nomine celestes potestates intelligi. Quod firmamentum recte, quasi aspectus dicitur crystalli: quia uidelicet crystallum forte quidem nimis est, sed ex aqua solidatum. Et natura angelica quando creata est liberum arbitrium accepit, ut utrum uellet in humilitate persistere, et in omnipotentis Dei aspectu permanere, an ad superbiam laberetur,  et a beatitudine caderet, per similitudinem aqua fuit. Sed quia cadentibus aliis angelis, sancti in sua beatitudine perstiterunt, atque hoc acceperunt in munere, ut iam cadere omnino non possint, in eis natura sua, quia iam deiici mutabiliter non potest, quasi ad imaginem crystalli durata est, quod crystallum horribile et extensum desuper capita animalium dicitur, quia potestates ille angelice, que omnipotentis Dei conspectui assistunt, nobis adhuc in hac corruptione positis terribiles atque pauende sunt. Quarum nunc gaudia, quia sensum nostrarum mentium excedunt, super capita animalium esse memorantur. Quis enim in carne corruptibili positus, comprehendere ualeat que sit illa angelorum ineffabilis et sine fine letitia? Que beatitudo  sine defectu uultum uidere creatoris, atque in eius dilectione sine immutatione persistere? Potest autem firmamenti nomine ipse per figuram noster Redemptor intelligi, uerus Deus super omnia, et factus inter omnia homo perfectus, in quo natura nostra apud Patrem confirmata est. De quo etiam per Psalmistam prophetando dicitur: »Fiat manus tua super uirum dextere tue, et super filium hominis quem confirmasti tibi .« Humana etenim natura, priusquam a Creatore omnium susciperetur, terra erat, nam firmamentum non erat. Peccatori quippe homini dictum est: »Terra es, et in terram ibis .« At postquam assumpta est ab Auctore omnium atque in celis subleuata, et super angelos ducta firmamentum facta est, que terra fuit. Sed  firmamentum quod aspicitur, cuius habeat similitudinem subinfertur, cum dicitur: »Quasi aspectus crystalli horribilis.« Crystallum, sicut dictum est, ex aqua congelascit et robustum fit. Scimus ergo quanta sit aque mobilitas. Corpus autem Redemptoris nostri, quia usque ad mortem passioni subiacuit, aque simile iuxta aliquid fuit. Quia nascendo, crescendo, lassescendo et esuriendo, sitiendo, moriendo, usque ad passionem suam per momenta temporum mutabiliter decucurrit. Aqua ergo in crystallum uertitur, quando corruptionis eius infirmitas per resurrectionem suam ad incorruptionis firmitatem est immutata. Sed notandum, quod hoc crystallum horribile, id est pauendum, dicitur. Quis autem nesciat cuius pulchritudinis sit crystallum?  Et mirum quomodo in hoc crystallo conueniat pulchritudo cum pauore. Sed omnibus uera scientibus constat, quod Redemptor humani generis cum iudex apparuerit, et speciosus iustis, et terribilis erit iniustis. Quem enim mansuetum aspiciunt electi, hunc eumdempauendum atque terribilem reprobi. Sed hunc ideo terribilem tunc non uidebunt electi, quia modo terrorem illius considerare non cessant. Et quia ipse pauor eius quem in suis cogitationibus tenent eorum mentes protegit, recte subiungitur: »Extenti super capita eorum desuper.« Firmamentum hoc, quod in similitudinem crystalli super capita animalium apparet, et horribile et extensum est, quia bonorum mentes unde terret, inde protegit. Si enim pauendus in eorum cordibus non esset, protector et modo a peccatis, et  post a suppliciis non fuisset. Quia autem semper considerant qui pauor ex iudicio immineat, uirtutum pennas in rectitudine conseruant. Unde et apte mox subditur:

»Sub firmamento autem penne eorum recte alterius ad alterum, etc.« Penne uirtutum sub firmamento recte sunt, quando bonum quod alter habet alteri impendit, ut qui terrenam substantiam accipit, indigentes proximi inopiam subleuet. Qui doctrine gratia plenus est, ignorantis proximi tenebras uerbo sue predicationis illustret. Qui temporali potestate subnixus est, oppressos a uiolentiis releuet. Qui prophetie spiritu plenus est, a uita proximi mala imminentia bona suadendo declinet. Qui gratiam curationis accipit, intercessione sua saluti infirmantium  pie et humiliter intendat [impendat]: qui a terrenis actibus liber soli Deo uacare meruit, pro delinquentibus exoret. Fit autem sepe, ut qui terrena substantia nimis occupatur, orationi non quantum debet, inuigilet. Et fit plerumque, ut is qui ad exorandum Dominum, cunctis mundi oneribus exutus uacat, sustentationem uiuendi non habeat. Sed dum diues porrigit alimentum atque uestimentum pauperi, et dum pauper orationem suam anime diuitis impendit, penne animalium recte alterius ad alterum tenduntur. Sequitur:

»Unumquodque duabus alis uelabat corpus suum. Et alterum similiter uelabatur.«  Quia per corpus actio, per alas uero uirtutes signantur, supra iam diximus. Et cum dicat, »sub firmamento autem  penne eorum recte alterius ad alterum,« querendum est qualiter subditur, »Unumquodque duabus alis uelabat corpus suum.« Qua in re hoc patenter indicat, quia et pennas alius ad alterum tendebant, et tamen duabus alis corpus proprium uelabant. Quid et hoc, nisi, quia sic debemus uirtutes quas accipimus aliis impendere, ut ea in quibus peccauimus, non desinamus caute cogitare, et reatum nostrum quotidie per timorem et penitentiam plangere? Duas enim alas superius quibus corpus uelabatur, timorem et penitentiam diximus. Si ergo in caritate crescamus ut pennas tendamus ad proximos, sic pennas tendamus in proximos, ut nunquam desinamus cogitare et plangere nosmetipsos. Penne autem tendantur iuxta pennas, ut cooperiant corpora, ut de  bonis actibus prebeamus exempla, et mala, que agimus abscondant a iudicio timor et penitentia. Possunt etiam per alas has duo precepta caritatis intelligi, scilicet Dei et proximi. Amando igitur Deum nostra in nobis mala persequimur, id est corpus uelamus. Diligendo autem proximum ei in quo possumus prodesse festinamus, id est alas ad alterutrum tendimus. Queri etenim potest, cur postquam dictum est: »Unumquodque uelabat corpus suum,« statim subditur: »et alterum similiter uelabatur.« Si enim diceret unum et alterum, loquendi ratio staret, postquam uero dictum est unumquodque, cur adiicitur alterum, cum in unoquoque omnes comprehenduntur. Sed et si perfectorum uitam, et proficientium merita distinguimus, et unumquodque et alterum non  irrationabiliter positum uidemus. Qui enim et sua deflent et uirtutum pennas ad proximum in exemplum tendunt, procul dubio perfecti sunt. Sunt autem plerique paruulorum, qui eorum lacrymas conspiciunt et imitantur. Et qui nudi in suis prauitatibus esse potuissent, sanctos uigilantioresque uiros conspiciunt, moxque suis prauitatibus irati, accenduntur ut plangant. Inflammantur ad penitentiam, atque ut uelare sanctos corpora sua conspiciunt, ita ipsi quoque lacrymarum suarum alis uelantur, seipsos enim magnis increpationibus feriunt, cur qui uirtutes non habent peccata sua minime deplorant, si et illi adhuc plangere non desinunt, qui iam uirtutum pennas per exempla ad proximos tendunt.

 »Et audiebam sonum alarum, quasi sonum aquarum multarum, etc.«  uoxque auditur alarum uolantium, quasi uox aquarum multarum, que iuxta Apocalypsin Ioannis populos significant, paulatimque proficiens, quasi uox castrorum, et quasi uox sublimis Dei. Quod Hebraice appellatur saddai, et iuxta Septuaginta, uox uerbi, ut uniuersa, que predicantur in mundo, uocem Filii Dei esse credamus.  Solent enim in sacro eloquio per aquas populi designari. Unde per Ioannem dicitur: »Aque uero sunt populi .« Idcirco autem per aquas populus designatur, quia et in uita sonum habet ex tumultu carnis, et quotidie defluit ex decursu mortalitatis. Ut autem sepe iam diximus, ale sunt animalium uirtutes sanctorum. Quid est ergo quod propheta alarum  sonum audit, quasi sonum aquarum multarum, nisi quod ex omnipotentis Dei pietate ille ale uirtutum, que in paucis prius sanctis sonabant, iam nunc predicatione diffusa in multorum populorum conuersatione resonant? Incarnato enim, passo ac resurgente Domino, pauca pennata animalia fuerunt, quia rari ualde exstiterunt, qui celestia desiderarent, et uirtutum pennis se in alta suspenderent. Sed postquam diuinitatis eius predicatio in mundo diffusa est, quanti iam paruuli, quanti grauiores, quanti fortes iuuenes, quanti imbecilles, quante conuerse peccatrices, quante anus, uirgines, per fidem, per spem, per amorem, ad celestia euolant; quis dicere, quis estimare sufficit? Ecce alarum sonus, qui prius in paucis animalibus fuit, iam nunc in  populis resonat. Iam nunc mundi multitudinem ad celeste desiderium penne uirtutum leuant. Bene ergo dicitur: Et audiebam sonum alarum, quasi sonum aquarum multarum. Quia sicut prefati sumus, ille uirtutum sonus, qui in aure Dei prius ex paucis sanctis factus est, postmodum ex aquis multis, id est, ex innumerabilibus est populis multiplicatus. De quo adhuc sono bene additur: »Quasi sonus sublimis Dei.« Quid est quod alarum sonus in sanctis animalibus, quasi sonus sublimis Dei dicitur? Nisi quod omnipotens Deus et ipse implet sanctorum mentes celesti desiderio, et ipse exaudit impletas. Ipse etenim creat in sanctorum cordibus amorem, et ipse ex amantibus cordibus suscipit preces. Bene ergo iste alarum sonus, quasi sonus sublimis Dei dicitur.  Quia quidquid in sanctorum uirtutibus agitur, eius est gratie, qui merita largitur, qui recte per prophetam sublimis Deus esse memoratur. In Scriptura enim sacra aliquando Deus nuncupatiue, aliquando uero essentialiter dicitur. Nuncupatiue enim dicitur, sicut scriptum est: »Ecce constitui te Deum Pharaonis .« Et sicut Moses ait : »Si quis hoc uel illud fecerit, applica illum ad deos, uidelicet ad sacerdotes;« qui rursum dicit: »Diis non detrahes , id est, sacerdotibus. Et sicut Psalmista ait: »Deus stetit in synagoga deorum, in medio autem deos discernit .« Essentialiter autem Deus dicitur, sicut ipse ad Moysen ait: »Ego sum Deus Patris tui, Deus Abraham, Deus  Isaac, Deus Iacob . Unde Paulus apostolus, uelens nuncupatiuum Dei nomen ab essentiali discernere, de Redemptore nostro locutus est dicens: »Quorum patres ex quibus Christus secundum carnem, qui est super omnia Deus benedictus in secula .« Qui enim nuncupatiue dicitur Deus inter omnia: Qui uero essentialiter Deus super omnia est. Ut ergo ostenderet Christum naturaliter Deum, non hunc Deum tantummodo, sed Deum super omnia esse memorauit. Quia et electus quisque  uel in exemplo iustitie, uel pro erogando predicationis uerbo positus, dici Deus potest, sed inter omnia, quoniam nuncupatiue Deus. Christus autem Deus super omnia, quia naturaliter Deus. Quem ergo Paulus Deum super omnia, hunc Ezechiel  propheta Deum sublimem nominat. Postquam uero dictum est, »sonum alarum audiebam, quasi sonum aquarum multarum,« quia adhuc additur, »quasi sonum sublimis Dei, etiam hoc intellegere possumus, quod futurum electis omnibus scimus. Alarum enim sonitus, sicut diximus, fuit in predicatoribus sanctis, aquarum sonitus in conuersis et sequentibus populis. Sed ipse isdem sonitus erit quandoque sublimis Dei, quia multitudo, que nunc per sanctos doctores ad fidem trahitur, quandoque in celestem patriam congregabitur, ut ibi omnes electi sine fine laudent cum uiderint sine fine quem laudent. Postquam ergo propheta sonum alarum, quasi sonum sublimis Dei esse conspexit in celis, rursum ad terram rediit, et pennata animalia quid hic agant loquitur, ut illic  summa mereantur, dicens:

»Cum ambularent, quasi sonus erat multitudinis, et sonitus castrorum.« Cum predicatores sancti mundum predicando et trahendo circumeunt; et animalia ambulant, et quia hi etiam quos colligunt statim ut crediderunt, in laudem nostri Creatoris insurgunt, fit sonus, quasi sonus multitudinis. Et quia in predicatione eadem bellum contra erias potestates sumunt, recte subiungitur: »Et sonus castrorum.« Cum enim sanctis predicatoribus fideles populi coniunguntur, contra malignos spiritus in procinctu fidei multitudines castrorum fiunt, et dum quotidie fideles quique celestibus desideriis replentur, terrena despiciunt, dura sibi certamina pro amore eterne patrie proponunt. Contra potestates  erias castra fiunt, quia armati fide et bonis operibus muniti gradiuntur; quasi enim quibusdam castris spiritualis exercitus per Paulum dicitur: »Induite uos armatura Dei ut possitis stare aduersus insidias diaboli, quia non est nobis colluctatio aduersus carnem et sanguinem, sed aduersus principatus et potestates, et aduersus mundi rectores tenebrarum harum, contra spiritalia nequitie in celestibus .« Sanctorum autem multitudines castra fiunt, que bellum contra erias potestates susceperunt. De sanctis uero animalibus adhuc subditur.

»Cumque starent, dimittebantur penne eorum.«  Stantibus autem animalibus, dimittebantur ale eorum. uocem enim Dei omnipotentis resonantem  in celestibus ferre non poterant, sed stabant et mirabantur, et silentio suo Dei potentiam demonstrabant, qui sedebat super firmamentum.  Stant sancta animalia quando ea que Dei sunt intenta contemplatione considerant: sed eorum penne deponuntur, quia dum alta Dei iudicia aspiciunt, sue eis uirtutes uilescunt, quod aperte exponitur, cum statim subditur:

»Nam cum fieret uox super firmamentum, quod erat super caput eorum, stabant et submittebant alas suas.« Firmamentum superius sub intellectu duplici iudicauimus exponendum. Possunt enim sicut predictum est firmamenti nomine celestes potestates intelligi. Potest firmamenti nomine unigenitus incarnatus, per hoc quod in eum natura nostra ad  eternitatem firmata est, designari. Prius ergo quod sentimus de angelis, et postmodum de Domino angelorum loquamur. Ecce enim dicitur: »Cum fieret uox super firmamentum, stabant et submittebant alas suas.« Quo in loco hoc sciendum est quia submittere non ab inferiori ad superiora tendere, sed a superiori ad inferiora alas deponere debet intelligi, propter hoc quod premissum est: »Cum starent, dimittebantur penne eorum.« Querendum nobis est itaque que sit uox, que super firmamentum fit. Sed eamdem uocem melius intelligimus, si ab infimis ad superiora gradientes, quasi quibusdam passibus ascendamus, sicut auditus corporis excitatur uoce, ita sensus mentis excitatur intellectu, qui de interioribus agitur. uox ergo est in mente,  quasi quidam sonus intelligentie. Sed sciendum est quia nostris sensibus aliquando uox carnis loquitur, aliquando uox anime, aliquando uox firmamenti, aliquando uox que super firmamentum est. Ponamus enim ante oculos, quod quispiam lesus a proximo sit, qui ex humana ratione cogitat ut uicem lesioni reddat, malum pro malo retribuat. Huic uox carnis loquitur in mente: quia cum diuina mandata precipiant , bene nos facere his qui nos oderunt, quisquis malefacere se odientibus cogitat, in eius animo carnis uox sonat. Multa terrena quotidie agimus, post hec ad orationem redimus, accenditur ad compunctionem animus, sed earum rerum, quas egimus imagines uersantur in mente, et intentionem compunctionis prepediunt in oratione,  et quod uolentes foris egimus, hoc interius patimur inuiti: ut quedam cogitationum phantasmata mentem per imagines corporeas dispergant, ne stricte se totam in oratione colligat. Hec quoque uox carnis est. Cum uero et ista subigimus, atque ab oculis mentis cunctas corporeas imagines effugamus, ipsam in nobismetipsis naturam anime querentes qualis sit, que carnem uiuificare potest, sed semetipsam stringere in bonis cogitationibus sicut desiderat non potest: inuenimus quemdam intellectualem spiritum per creatoris potentiam uiuentem, corpus quod sustinet uiuificantem, sed tamen obliuioni subditum, mutabilitati subiectum, quem sepe timor afficit, letitia extollit. Ipse itaque intellectus  anime uox eius est, quia sonat quod est, que tamen adhuc uox sub firmamento est. Sed transcendentes animam, uocem de firmamento querimus: cum illa sanctorum angelorum innumera multitudo in omnipotentis Domini conspectu qualis sit inuestigamus, que sit in eis sine fine festiuitas uisionis Dei, que letitia sine defectu, qui amoris ardor non crucians sed delectans, quantum in eis sit desiderium uisionis Dei cum satietate, et quanta satietas cum desiderio, in quibus nec desiderium penam generat, nec satietas fastidium parit, quomodo inherendo beatitudini sint beati, quomodo contemplando semper eternitate sint eterni, quomodo coniuncti uero lumini facti sunt lux, quomodo aspicientes semper in incommutabilem, mutati sint incommutabilitatem.  Sed cum ista de angelis cogitamus, adhuc uox est de firmamento non super firmamentum. Transeat ergo animus, et ab ipsis transcendat omne quod creatum est, in solo creatoris sui lumine fidei oculos figat, quod unus uiuificet omnia, qui creauit Deus, quod ubique est, et ubique totus est, quod incircumscriptus et incomprehensibilis sentiri potest, et uideri non potest, quod nusquam deest, et tamen ab iniquorum cogitationibus longe est, quod nec ibi deest, ubi longe est, quia ubi non est per gratiam, adest per uindictam, quod omnia tangit, nec tamen equaliter omnia tangit, quedam enim tangit ut sint, nec tamen ut uiuant et sentiant, sicut sunt cuncta insensibilia, quedam tangit ut sint, uiuant, sentiant, nec tamen ut discernant, sicut sunt bruta animalia,  quedam tangit, ut uiuant, sentiant et discernant, sicut est humana natura et angelica. Et cum ipse nunquam sibi sit dissimilis, dissimiliter tamen tangit dissimilia. Quod ubique presens est, et inueniri uix potest. Quod stantem sequimur, et apprehendere non ualemus. Ponamus ergo ante oculos mentis, que illa natura sit que tenet omnia, implet omnia, circumplectitur omnia, superexcedit omnia, sustinet omnia, nec alia ex parte sustinet atque alia superexcedit, neque alia ex parte implet atque circumplectitur, sed circumplectendo implet, implendo circumplectitur, sustinendo superexcedit, superexcedendo sustinet, cuius nature potentiam cum strictus in ea cogitat animus, uox super firmamentum fit, quia eius intellectum concepit, qui et  angelorum sensum sua incomprehensibilitate transcendit. Cum ergo uox super firmamentum fit, stant animalia, et submittunt alas suas, quia sanctorum mentes cum creatoris sui potentiam intenta contemplatione considerant, uilescunt eorum animo uirtutes quas habent. Et tanto fiunt apud se humiles, quanto illud eis altum est, quod super angelos sonat. Sepe etiam sanctorum cogitationibus ipsa, que habent bona blandiuntur, ut eorum mentes in aliqua sui fiducia eleuent, sed protinus ad occulta Dei iudicia recurrunt, quomodo alii ex uirtutibus ad infernum per elationem corruunt, alii ex uitiis correcti ad celum per humilitatem leuantur. Unde nos ad humilitatem reuocans propheta terret et admonet  dicens: »uenite et uidete opera Domini, quam terribilis in consiliis super filios hominum .« Quis enim digne considerare ualeat quantus supernus terror sit consiliorum Dei, quando et alter ex uirtutibus in finem tendit ad uitia, et alter a uitiis in uirtutibus concludit finem, quia iuxta Salomonis uocem : »Sunt iusti ad quos peruenit, quasi opus impiorum: et sunt impii, ad quos peruenit, quasi opus iustorum: et sunt iusti atque sapientes, sed opera eorum in manu Dei. Et tamen nescit homo utrum amore an odio dignus sit, sed omnia in futuro seruantur incerta.« Et, »est uia que uidetur hominibus recta, et nouissima eius ducunt ad mortem .« Hec itaque occulta profunda iudicia cogitare, quid  est aliud quam alas deponere, id est, de nulla uirtute confidere, sed sub magno timore trepidare?

»Et super firmamentum quod erat imminens capiti eorum quasi aspectus lapidis sapphiri, similitudo throni, et super similitudinem throni, similitudo quasi aspectus hominis desuper, etc.«  Quod firmamentum his, qui deorsumperant habebat similitudinem crystalli: his autem, qui supra, instar lapidis sapphiri uidebatur. Que similitudo sapphiri, thronus erat eius qui sedebat in similitudinem hominis. Ex quo intelligimus et firmamentum, et crystallum, et sapphirum, et hominem, in similitudine, non in ueritate monstrari. Hominem autem Deum Patrem debere intelligi, multa docent testimonia. E quibus illud est in Euangelio : »Homo quidam  plantauit uineam, et locauit eam agricolis,« et post paululum, »misit seruos, et super omnes filium suum.« Rursumque : »Homo fecit nuptias filio suo.« Non quod filius excludatur a regno, de quo scripsit Isaias: »uidi Dominum sedentem super thronum excelsum et eleuatum ;« et Ioannes: »Hec autem, inquit, dixit Isaias, quando uidit gloriam Filii Dei ,« sed quod in Patre regnet, et Filius, omnia enim Filii Patris sunt, »qui est imago Dei Patris inuisibilis.« Nam et in Daniele : Deus Pater sedens inducitur et offertur ei filius hominis ut accipiat regnum. Et in Apocalypsi Ioannis , eadem de Filio scribuntur. Et ad pugnam primi martyris Stephani , stans ad dexteram Patris, de quo canitur  in psalmis: »Dixit Dominus Domino meo: Sede ad dexteram meam, donec ponam inimicos tuos, scabellum pedum tuorum .« Sicut autem crystallo purissima queque atque lucentia in celestibus demonstrantur, que nostrum oculatum corpus illuminent: sic in sapphiro, id est, in throno Dei, et super firmamentum quod celum accipimus, abscondita atque secreta et incomprehensibilia Dei sacramenta monstrantur: »Qui posuit tenebras latibulum suum .« Et in nube uidetur et caligine; unde et in Exodo scribitur: »Et sub pedibus Dei erat, quasi opus lateris [lapidis] sapphiri, et sicut species firmamenti celi mundissimi .«

Unde et sponsa pulchritudinem sponsi describit in  Cantico: »uenter eius quasi tabula eburnea super lapidem sapphirum .« Et in Ioannis Apocalypsi: »Primum fundamentum iaspis, secundum sapphiri scribitur .« Et in rationali pontificis in uersu et ordine lapidum singulorum, »secundus ordo carbunculum habet et sapphirum, et iaspidem .« [Greg.] Quid per thronum nisi ille uirtutes angelice designantur, que ipsos quoque angelos dignitate loci superioris excedunt. Nam cum angeli nuntii dicantur , et sepe angeli ad annuntianda quedam hominibus ueniant, Throni missi ad ministerium nuntii nunquam leguntur. Quia eis longe sublimius creator omnium presidet. Unde Paulus apostolus ordines celestium agminum quos ad tertium celum raptus uiderat describens,  ait: »Siue throni, siue dominationes, siue principatus, siue potestates, omnia per ipsum, et in ipso creata sunt .« Thronus igitur, ante eos angelorum ordines dixit, quibus illos prelatos esse cognouit. Bene autem thronus lapidi sapphiro comparatur, quoniam lapis sapphirus ereum habet colorem. uirtutes ergo celestium lapidi sapphiro comparantur, quia hi spiritus quibus Deus omnipotens altius presidet, superioris loci in celestibus dignitatem tenent. »Super thronum uero similitudo hominis.« Quia et super illas uirtutes, que et ipsos angelos antecedunt, nostri est gloria Redemptoris. Notandum ergo, qui ordo seruatur, super animalia enim firmamentum, super firmamentum thronus, super thronum homo esse describitur, quia et super  sanctos homines adhuc in hac corruptione corporis uiuentes angeli, et super angelos superiores et Deo proxime angelice potestates, super potestates uero Deo proximas, eleuatus est »mediator Dei et hominum homo Christus iehsu .« Sin uero, ut prediximus, firmamenti nomine mediator Dei et hominum pro assumpta humanitate debet intelligi, quia sub unius nominis appellatione solent prophetie spiritum multa signari, uox super firmamentum facta est, que super baptizatum Dominum de celo sonuit dicens: »Tu es Filius meus dilectus, in quo mihi complacui .« Queramus igitur quomodo hanc uocem animalia audiunt, et alas deponunt. Habacuc requisitus dicat: »Domine, audiui auditum tuum et timui, consideraui opera tua et expaui .« Sancta itaque animalia uocem super firmamentum audiunt et pertimescunt: quia si solus sine peccato est, in eius innocentia aspiciunt, in quantum ipsi quotidie delinquant, que necesse est ut incessanter defleant. Considerant quoque, quia et ipse auctor uite, sine passionis dolore ex hac uita non exiuit. Et hec ergo uox super firmamentum facta est, quia omnipotentis Patris sententia etiam de morte ac resurrectione unigeniti processit. Sed cum uox super firmamentum fit, stant animalia, et submittunt alas suas. Quia sancti quoque, cum ipsum unigenitum flagellatum in hoc mundo conspiciunt, deponunt si quid de suis meritis presumunt. Nam si ipse hinc sine flagello non exiit, an flagellis digni  non erunt, qui huc cum peccato uenerunt? Ipsum uero firmamentum quod est super caput animalium, id est, quod transiit mentes iustorum, habeat super se uocem, quia Redemptor noster eam quam cum Patre disposuit cum [ex] diuinitate sententiam, pertulit in carne. Quam audientes iusti terrentur, et omnem de suis uiribus presumptionem deponunt. Quibuslibet enim uirtutibus polleat, quid digna est uita peccatorum, si et eius uita pro nobis flagello subiacuit, que subdita nulli peccato fuit? Sed ecce grauis nobis questio oritur cum dicitur, quod super firmamentum quod erat imminens capiti eorum, quasi aspectus lapidis sapphiri similitudo throni. Si enim per firmamentum Dominus, et per lapidem sapphirum et similitudinem throni, summe ille angelice  potestates figurantur, quomodo super firmamentum, id est, super dominum esse credende sunt, cum et mox subditur, »Et super similitudinem throni, similitudo quasi aspectus hominis desuper. Nam si ita, ut dictum est, firmamentum exprimitur, Dominus et rursus homo accipitur Dominus: qua ratione potest intelligi et ipse super thronum, et ipse sub throno? Sed adstrictos huius questionis nodos ipse soluit, de quo loquimur, quia afflatu sancti Spiritus, ea que clausa sunt aperuit. Incarnatus enim unigenitus Patris, per hoc quod »homo factus est,« infra angelos fuit, sicut de eo scriptum est: »Minuisti eum paulo minus ab angelis .« Resurgens et ascendens in celis, omnibus angelicis potestatibus presidet, sicut de eo rursum  scriptum est: »Omnia subiecisti sub pedibus eius.« Et sicut ipse ait: »Data est mihi omnis potestas in celo et in terra.« Firmamentum ergo sub throno, et homo super thronum est, quia per humane assumptionis naturam et est ipse sub angelis natus, et ipse super angelos exaltatus. Qui et priusquam per resurrectionis exaltaretur gloriam, diuinitate super angelos fuit: sed tamen angelis, ut dictum est, humanitate minoratus, ex qua et morti subiacuit. Atque postquam mortem resurgendo calcauit, humanitatem suam etiam maiestatibus angelorum superposuit. Prius itaque thronus super firmamentum, et post homo super thronum uisus esse describitur: quia humanitatem suam humani generis Redemptor descendendo sub angelis sumpsit, et ascendendo super  angelos exaltauit. Sic uero factum eum sub angelis dicimus, sicut factum sub lege predicante Apostolo audiuimus , assumptam ergo humanitatem sub angelis accipimus, pro ea minoratione in qua dignatus est apparere. Nam mox ut uerbum caro factum est, mox Deus homo potestate super angelos fuit. De ipso quippe ante passionem scriptum est: »Ecce angeli accesserunt, et ministrabant ei .« Sed tamen ut humanitatis eius infirmitas monstraretur, rursum de eo scriptum est: »Apparuit illi angelus de celo confortans eum .« In documento ergo utriusque nature, huic et angeli ministrarunt, hunc et angelus confortare describitur. Unus quippe in  utraque natura, quoniam qui Deus ante secula exstitit, homo factus est in fine seculorum. Cui tamen ante passionem suam et angeli ministrabant, et hunc angelus confortat. Post passionem uero atque resurrectionem eius huic angeli ministrare possunt, sed iam hunc confortare non possunt, quia sicut dictum est, et si prius firmamentum sub throno apparuit, iam tamen homo super thronum est. In cuius persona ut propheta sanctus adunationem [adiunctionem] utriusque nature se uidisse ostenderet, protinus adiunxit:

»Et uidi, quasi speciem electri uelut aspectum ignis intrinsecus per circuitum a lumbis eius, et desuper, et a lumbis eius usque deorsum, uidi quasi speciem ignis splendentis in circuitu, uelut  aspectum arcus cum fuerit in nube in die pluuie. Hic erat aspectus splendoris per gyrum, hec uisio similitudinis glorie Domini.«  Similitudo hominis, qui sedebat super similitudinem throni: qui thronus habebat similitudinem lapidis sapphiri a lumbis et desuper, electro comparatur. Quod electrum et intrinsecus et extrinsecus habebat, quasi ignis aspectum. A lumbis uero et deorsum, ignis erat resplendens in circuitu, ut ostenderet ea que supra lumbos sunt, ubi sensus uersatur et ratio, non indigere igne nec flammis, sed pretiosissimo metallo et purissimo. Ea uero que a lumbis deorsum, ubi coitus, ubi generatio, ubi incentiua uitiorum, purgatione indigere flammarum, ut cum purgata fuerint, habeant sicut arcus similitudinem,  que uulgo Iris dicitur, cum fuerit in nube in die pluuie; enim, que in sancta Scriptura  uocatur arcus, et in Apocalypsi Ioannis eodem nomine dicitur , nisi in pluuia et in aquosa nube non potest apparere, diuersorum colorum et pulcherrimorum, et sensim in alios transeuntium. Hic arcus signum est clementie et testamenti Dei, quod fecit cum hominibus ut quando apparuerit in nube, sciamus nos secundum antiquitatis exemplum nequaquam perituros esse diluuio. Ex quo ostenditur post penas atque supplicia, et purgationem peccatorum, futuram misericordiam: duntaxat in his qui Deum meruerint uidere regnantem. Unde nunc dicitur: »Hic erat aspectus splendoris per gyrum.« Per gyrum Dei uel throni, uel omnium,  que perspecta sunt. »Et hec uisio glorie similitudinis Dei.« Non quo gloriam Domini uiderit, sed similitudinem glorie eius. uisio autem omnis hec est. Spiritus eleuans et nubes magna, et quatuor animalia, et rote totidem, sequentes animalia et spiritum, que sub firmamento Dei esse meruerunt. Que postquam eleuata sunt, et audierunt uocem, quasi aquarum multarum, et quasi uerbi sublimis Dei, uocemque castrorum et exercitus, dimiserunt alas, et stuporem silentio demonstrarunt. Apparuitque sedens super similitudinem sapphiri, quasi similitudo hominis, qui a lumbis supra habebat speciem electri, et a lumbis deorsum speciem ignis in circuitu. Post quem terrorem,  datur signum misericordie, uelut aspectus arcus, cum fuerit in nube in die pluuie.  Quid est, quod aspectus hominis uidetur in throno, quasi species electri, nisi quod in electro, sicut longe superius diximus, aurum et argentum miscetur, ut res una ex duobus metallis fiat? In qua et per argentum auri claritas temperatur, et per claritatem auri species clarescit argenti. In redemptore autem nostro, utreque nature, id est, diuinitatis et humanitatis inconfuse atque inseparabiliter sibimet sunt unite, ut per humanitatem, diuinitatis eius claritas nostris posset oculis temperari; et per diuinitatem humana eo natura claresceret, atque exaltata fulgorem ultra hoc quod creata fuerat haberet. Ipse uero aspectus hominis super thronum  et species electri, quam uidit, qualis ei apparuerit adhuc describendo adiungit. »uelut aspectus ignis intrinsecus eius per circuitum, a lumbis eius et desuper, et a lumbis eius usque deorsum uidi quasi speciem ignis splendentis in circuitu.« Quid est quod mediator Dei et hominum homo iehsu Christus , a lumbis et desuper aspectum ignis intrinsecus per circuitum habere describitur, et a lumbis et deorsum speciem ignis splendentis in circuitu? Inuestigandum namque est, quare a lumbis et desuper ignem intrinsecus, nec tamen splendentem ignem habere narratur. A lumbis uero et deorsum habere ignis speciem dicitur, non tamen hunc habere intrinsecus memoratur, quia et describitur. Quid enim lumborum nomine nisi propago mortalitatis  exprimitur? Propter quod etiam de Leui dicitur , quia adhuc in lumbis patris erat, cum Melchisedech occurrit Abrahe. De lumbis uero Abrahe uirgo Maria exiit, in cuius utero Unigenitus Patris per Spiritum sanctum incarnari dignatus est, ex qua incarnatione uniuerso innotuit mundo Deus, sicut et per Psalmistam dicitur: »Accingere gladio tuo circa femur tuum, potentissime .« Gladium etenim circa femur potentissimus sumpsit, quia sermo predicationis illius ex incarnatione conualuit. Quid uero iste ignis designat, nisi ardorem sancti Spiritus, qui corda, que repleuerit accendit, de quo ipsa ueritas dicit: »Ignem ueni mittere in terram .« Quid est ergo quod in hoc aspectu hominis, qui prophete apparuit, a lumbis  superius, intrinsecus per circuitum ignis ardet, a lumbis uero deorsum, non ignis intrinsecus, sed in circuitu resplendet, nisi quod ante incarnationem unigeniti redemptoris nostri sola intra se Iudea ardorem amoris eius habuit, post incarnationem uero illius in circuitu eius ignis resplenduit, quia in uniuerso mundo gentibus claritatem sancti Spiritus effudit? Prius ergo intrinsecus ignis erat, sed splendor non erat, quia Spiritus sanctus in multis quidem partibus Iudeam replebat, sed ad notitiam gentium necdum eius lumen emicuerat. A lumbis uero eius et deorsum ignis in circuitu splendet. Quia postquam de uirgine carnem sumpsit, in humano genere longe lateque sancti Spiritus dona  dilatauit. Et notandum quod ignis iste a lumbis superius per circuitum esse describitur, non extrinsecus, sed intrinsecus: quia amoris flamma, sicut dictum est, in electis atque spiritalibus uiris ubique in suis finibus Iudeam replebat, nec tamen exibat extrinsecus, quia sese in multitudine gentium non dilatabat. Que ardoris flamma uisa est, postmodum in circuitu resplendere, quia per mundi cardines in uniuersis gentibus omnipotentis Dei cepit amor excrescere. Quod tamen intelligi et aliter potest. Quia redemptor noster Deus et Dominus noster iehsu Christus, per humanitatem suam hominibus innotuit, qui per diuinitatem suam notus angelis et ante incarnationem fuit. Nobis ergo a lumbis inferius resplendet in circuitu, cuius ignis  intrinsecus a lumbis superius ardet in celo. Quia illi celestes spiritus cum in diuinitate sua conspiciunt, et amoris eius igne accenduntur. Nos uero, qui hunc ex assumpta humanitate diligimus, adhuc in hac corruptibili uita positi splendorem ignis illius foris habemus. Unus itaque sub throno est, qui et super lumbos ignem intrinsecus habet in angelis, et sub lumbis ignem in circuitu habet in hominibus: quia in omne quod ab angelis amatur, per omne quod ab hominibus desideratur, unus est, qui in cordibus ardet amantium. »uelut aspectus, inquit, arcus cum fuerit in nube in die pluuie.« Arcum omnipotens Deus inter se et homines in signo posuit, ut ultra mundum diluuio non deleret dicens: »Ponam arcum meum in nubibus, et erit  signum federis inter me et inter terram. Cumque obduxero nubibus celum, apparebit arcus meus in nubibus, et recordabor federis mei uobiscum . Unde et in arcu eodem color aque et ignis simul ostenditur, quia ex parte est ceruleus, et ex parte rubicundus; ut utriusque iudicii testis sit, unius uidelicet faciendi, et alterius facti, sed iam non ulterius faciendi. Quia mundus quidem iudicii igne cremabitur, sed aqua iam diluuii non delebitur. Quid est autem, quod splendentem ignem a lumbis hominis throno presidentis, sicut aspectus arcus cum fuerit in nube in die pluuie propheta conspexit? Quia enim per ignem, sicut dictum est, ardor sancti Spiritus designatur, que similitudo est arcus et spiritus ut ignis, qui apparuit, quasi aspectus  arcus apparuisse diceretur, sed si ipsi, quam prediximus, uisioni arcus intendimus, quomodo arcus significat spiritum, uidemus. In arcu quippe, sicut prefatus sum, aqua et ignis apparet, et post mediatoris aduentum eo uirtus sancti Spiritus in humano genere claruit, quo electos Dei et aqua baptismatis lauit et ignis diuini amoris incendit. Quasi enim admixto colore aque simul et ignis quidam arcus in nube ad propitiationem ponitur, cum ueritas dicit: »Nisi quis renatus fuerit ex aqua et Spiritu sancto, non potest uidere regnum Dei .« Qui arcus in nube est in die pluuie; quia in Dominica incarnatione et in effusione predicationis ostenditur, ut ad ueniam corda credentium Domino parcente  reuocentur. Nubem enim redemptoris carnem non inconuenienter accipimus. De qua per Psalmistam dicitur: »Qui ponit nubem ascensum suum.« Nubem quippe ascensum suum posuit, quia is qui per diuinitatem ubique est, carne ad celestia ascendit. Expleta uero omni mystica uisione subiungitur: Hic erat aspectus splendoris per gyrum, et hec uisio similitudinis glorie Dei. Quid enim in uniuerso mundo sancti Spiritus gratia agat, aspiciens, ait: »Hic erat aspectus splendoris per gyrum.« Que uero interius eiusdem sancti Spiritus gloria maneat, considerare uolens, sed sicut erat non ualens, adiungit: Et hec uisio similitudinis glorie Domini; non enim ait, uisio glorie, sed similitudinis glorie Domini. Ut uidelicet ostendatur quia quantalibet se intentione mens  humana tetenderit, etiamsi iam phantasias imaginum corporalium a cogitatione compescat, si iam omnes circumscriptos spiritus ab oculis cordis amouerit, adhuc tamen in carne mortali posita, uidere gloriam Dei non ualet sicut est, sed quidquid de illa est, quod in mente resplendet, similitudo, et non ipsa est. Unde et ille predicator, qui raptus ad tertium celum fuerat, dicebat: »uidemus nunc per speculum et in enigmate .« Qua in re non despicienda nobis questio oritur, quomodo Ioannes euangelista, cum erga miracula redemptoris nostri Iudeorum perfidiam etiam ex uerbis propheticis descripsisset, adiungit dicens: »Hec dicit Isaias quando uidit gloriam eius, et locutus est de eo .« Et si Ezechiel non gloriam, sed glorie similitudinem  uidit, quid est quod iste similitudinem glorie, et ille gloriam uidisse describitur? Sed cum Ioannes euangelista prius miracula redemptoris nostri narrauit, atque infidelitatem postmodum Iudeorum subdidit, hanc eiusdem redemptoris nostri gloriam, que in mundo apparuit, Isaiam uidisse manifestat. Omne enim quod in terra mirum diuinitus agitur, gloria omnipotentis Dei est, et eius gloria in omnibus factis uidetur. Isaias ergo eius gloriam in terra uidit: Ezechiel uero eius gloriam in celo sicut est uidere non potuit. Quia aliter est gloriam eius in rebus factis atque aliter in semetipso uidere. Hec ergo eius gloria, que in rebus est uideri potest. Illa uero, que in ipso est, uideri modo nisi per similitudinem non potest, sed si eamdem similitudinem glorie  uel subleuatus propheta portare potuerit, agnoscamus.



CAPUT II. Mittitur propheta ad reuocandum populum ab erroribus suis.

»Et uidi et cecidi in faciem meam.«  Non est clatus uisionum magnitudine, sed conscientia fragilitatis humane procidit in faciem suam. Unde et Paulus apostolus post ascensionem celicet paradisi et auditionem uerborum ineffabilium, datum sibi dicit angelum Satane, qui se colaphizaret ne extolleretur ; et Abraham cecidit in faciem postquam audiuit sermones Dei. Et tamen, quia non peccato, sed humilitate corruerat, a Domino  subleuatur, et uerba eius audire iubetur. Sciendum quoque quod aliud sit in faciem cadere, aliud retrorsum. Abraham postquam audiuit de natiuitate Isaac, cecidit in faciem et risit . Heli autem, qui peccauerat, retrorsum cecidit ; et de Dan in Genesi scriptum est: »Fiat Dan coluber in semita, mordens plantam equi, et cadet eques retrorsum, salutem exspectans Dei.« . Quia enim ad morsum colubri ceciderat ex equo, propterea Saluatoris exspectat aduentum. Et in Euangelio secundum Ioannem, qui ad comprehendendum uenerant Dominum, postquam ille respondit: »Ego sum, ceciderunt, retrorsum in terram ; sermonem eius, qui Moysi dixerat, uade, dic filiis Isrel: Qui est, misit me ad  uos , minime sustinentes. Et uidi, inquit, et cecidi in faciem meam.«  Quid uero de hoc uiro fieret, si ita ut est, eius gloriam uidisset, qui similitudinem glorie illius uidens, sufferre non ualens cecidit? Qua in re cum magno merore pensare et considerare cum lacrymis debemus, in quantam miseriam et infirmitatem cecidimus, qui et ipsum bonum ferre non possumus, ad quod uidendum creati sumus. Est tamen et aliud quod de prophete facto consideremus in nobis. Domini similitudinem glorie, quia nos per spiritum prophetie uidere non possumus, hanc assidue cognoscere, et sollicite contemplari in sacro eloquio, in celestibus monitis, in preceptis spiritalibus debemus. Qui cum aliquid de Deo conspicimus, in faciem nostram  cadimus, quia ex malis erubescimus, que nos meminimus perpetrasse. Ibi enim cadit homo, ubi confunditur. Unde et Paulus quasi quibusdam iacentibus dicebat: »Quem ergo fructum habuistis tunc in illis, in quibus nunc erubescitis? « Postquam propheta similitudinem glorie Domini contemplatus in faciem suam cecidit, adiungit:

»Et audiui uocem loquentis, et dixit ad me, Fili hominis, sta super pedes tuos, et loquar tecum.« Ubi adhuc subditur: »Et ingressus est in me spiritus, postquam locutus est mihi, et statuit me super pedes meos, etc.« Ecce diuina uox iacenti prophete iussit ut resurgeret. Sed surgere omnino non potuisset, nisi in hunc omnipotens Dei spiritus intrasset. Quia ex omnipotentis Dei gratia, ad bona  opera conari quidem possumus, sed hec implere non possumus, si ipse non adiuuat, qui iubet. Sic Paulus cum discipulos admoneret, dicens: »Cum metu et tremore uestram salutem operamini ,« illico quis in eis hec ipsa bona operaretur adiunxit, dicens: »Deus est enim, qui operatur in uobis et uelle et perficere pro bona uoluntate .« Hinc est quod ipsa ueritas discipulis dicit: »Sine me nichil potestis facere .« Sed in his considerandum est, quia si bona nostra sic omnipotentis Dei dona sunt, ut in eis aliquid nostrum non sit, cur nos quasi pro meritis eternam retributionem querimus? Si autem ita nostra sunt, ut dona Dei omnipotentis non sint; cur ex eis omnipotenti Deo gratias agimus? Sed sciendum  est, quia mala tantummodo nostra sunt, bona autem nostra omnipotentis Dei sunt et nostra, qui ipse aspirando nos preuenit, ut uelimus, quia adiuuando subsequitur ne inaniter uelimus, sed possimus implere que uolumus, preueniente ergo gratia et bona uoluntate subsequente, hoc quod omnipotentis Dei donum est, fit meritum nostrum.  »Et dixit ad me, inquit, Fili hominis, sta super pedes tuos, et loquar tibi.« Iacens, sermonem Dei audire non poterat. Sed audit cum Moyse, »tu uero hic sta mecum.« Quod et Daniel accidisse sibi commemorat.  Notandus est nobis ordo locutionis et operis. Quia prius similitudo glorie Domini apparet ut deiiciat, postmodum alloquitur ut eleuet, deinde superabundantis gratie spiritum mittit ut  leuet, ac super pedes statuat. Nisi enim aliquid de eternitate in mente uideremus, nunquam in faciem nostram penitendo caderemus, sed iam iacentes uox Domini consolatur, ut in opere surgamus, quod tamen facere nos nostra uirtute non possumus. Ipsius ergo nos spiritus implet et leuat, et super pedes nostros statuit, ut qui proni in penitentia pro culpa iacuimus, recti postmodum in bono opere stemus. Unde et sequitur: »Et ingressus est in me, inquit, spiritus postquam locutus est, mihi et statuit me super pedes meos.« Sed his ita in presenti libro expositis, postquam propheta ad iussionem Domini erectus stetit, quid ei uox diuina iuberet in sequentis libri exordio considerandum est.



LIBER TERTIUS.



SEQUITUR CAPUT II.


»Et audiui uocem loquentem ad me, et dicentem mihi: Fili hominis, mittam ego te ad filios Isrel, ad gentes apostatrices, que recesserunt a me,« etc.  Sic propheta describit sua, ut significet nostra. Nam quid est, quod iacenti dicitur: »Sta super pedes tuos et loquar tecum?« Qui enim iacenti loquebatur, cur non se nisi stanti promittit esse locuturum? Sed sciendum quia alia sunt, que iacentes,  alia que stantes audire debeamus. Iacenti enim dicitur ut resurgat. Stanti enim precipitur ut ad predicationem proficisci debeat. Adhuc enim nobis in infirmitatis confusione iacentibus preberi non debet auctoritas predicationis, sed cum iam in bono opere surgimus, cum recti iam stare ceperimus, dignum est, ut ad lucrandos alios in predicationem mitti debeamus. Stans ergo propheta, uisionem spiritalem uidit, et cecidit, cadens uero iam monitionis uerba,  suscepit ut surgeret. Surgens autem preceptum audiuit, ut predicaret. Nam, qui adhuc ex superbie uertice stamus, cum iam de eternitatis timore aliquid sentire ceperimus, dignum est ut ad penitentiam cadamus. Et cum infirmitatem nostram subtiliter cognoscentes, humiliter iacuimus, per diuini uerbi consolationem surgere, ad fortiora opera iubemur. Et cum iam in bonorum operum soliditate persistimus, necesse est, et unde nosmetipsos correximus, inde iam predicantes et alios leuemus. Iacenti ergo non precipitur, ut ad predicationem pergat, ne infirmus quisque hoc quod uerbo edificare potest, opere destruat. Unde recte quoque per Psalmistam dicitur: »Eduxit me de lacu miserie et de luto fecis. Et statuit supra petram pedes meos et direxit gressus  meos. Immisit in os meum canticum nouum, hymnum Deo nostro.« Prius enim de luto prauitatis deducitur, ut per eius fidem in petra pedes solidentur. Sed quia rectam fidem recta debet subsequi operatio, gressus eius directi sunt, ut post directionem gressuum, id est, post perfectionem boni operis in ore acciperet etiam nouum canticum predicationis. Sic Paulus dum superbus Damascum pergeret, Redemptoris uoce prostratus iacuit, et qui predicator futurus erat, non tamen mox ut predicaret quod uiderat audiuit, sed ei iacenti dicitur: »Ingredere in ciuitatem, et dicetur tibi quid te oporteat facere .« Iacens ergo hoc solum audire potuit, ut surgens disceret quid audiret. Surgens autem hoc didicit, ut que cognouerat predicaret.   Crebro ad Ezechiel dicitur, »Fili hominis,« et ad Daniel raro. Quorum uterque in persona eius qui dixerat, »Filius hominis non habet ubi caput suum reclinet,« captiuum populum consolatur, et retrahit ad penitentiam. »Mitto ego te, inquit, ad filios Isrel, ad gentes apostatrices, que recesserunt a me, ipsi et patres eorum preuaricati sunt pactum meum usque ad diem hanc, etc. Nequaquam populum Dei Isrel, sed gentes apostatrices uocat eos qui a Domino recesserunt. Non solum patres, sed et filii ne peccato patrum filii uiderentur obnoxii, sed ut par et patrum et filiorum esset impietas. Porro quod Septuaginta transtulerunt,« irritantes me, »siue, in amaritudinem conuertentes, illud significat quod Deus et benignus et dulcis natura, nostris uitiis mutetur in  amaritudinem, sicut enim sanctis dicitur: Gustate et uidete, quoniam suauis est Dominus ;« sic peccatores eum amarum sentiunt; unde et Apostolus bonitatem et seueritatem Dei super sanctos et peccatores refert; et de peccatoribus qui iacebant scriptum est: »Dominus erigit elisos, Dominus diligit iustos, Dominus soluit compeditos .« Sanctis uero stantibus premia pollicetur.  Notandum quod dicitur: »Mitto ego te ad filios Isrel, ad gentes apostatrices, que recesserunt a me.« Sicut enim duobus modis a Deo receditur, ita duobus modis a Deo apostate homines fiunt, nam unusquisque a conditore suo aut fide recedit aut opere. Sicut ergo, qui fide recedit  apostata est, ita qui ad peruersum opus quod deseruerat redit, ab omnipotente Deo apostata absque dubietate ulla deputatur, etiamsi fidem tenere uideatur. Unum enim sine altero prodesse nichil ualet, quia nec fides sine operibus, nec opera adiuuant sine fide, nisi fortasse pro fide percipienda fiant. Sicut Cornelius ante pro bonis operibus meruit audiri, quam fidelis existeret. Qua ex re colligitur, quia bona opera pro fide percipienda faciebat, nam cui ab angelo dicitur: »Orationes tue et eleemosyne tue ascenderunt in memoriam in conspectu Dei ,« et mox pro eadem ascensione precipitur ut ad Simonem mittat, qui ei ueniens predicare deberet, constat quia hoc petiit unde meruit exaudiri.

»Et filii dura facie et indomabili corde sunt ad  quos ego mitto te,« etc.  Hoc in Septuaginta non habetur; magneque clementie est ad tales Deum mittere, nec desperare eorum salutem, et confidentie prophetalis quod ad tales ire quoque non timeat. Indomabili autem corde et dura facie iuxta illud debemus accipere quod peccatori dicitur: »Neruus ferreus collum tuum, et frons tua enea.« Qui in sequentibus arguuntur cordis lapidei, quod Deus euulsurum esse se dicit, et pro ille carneum redditurum, ut mollitie sua Dei precepta suscipiat.

»Et dices ad eos: Hec dicit Dominus Deus, si forte uel ipsi audiant, et si forte quiescant, quoniam domus exasperans est, et scient, quia propheta fuerit in medio eorum,« etc. Simile quid et in Ieremia scriptum est: »Si forte audiant et agant  penitentiam;« et in Euangelio: »Forsitan filium meum uerebuntur.« Loquitur autem hec Deus ambigentis affectu, ut liberum hominis monstret arbitrium, ne prescientia futurorum mali uel boni immutabile faciat quod Deus futurum nouerit. Non enim, quia ille uentura cognoscit, necesse est nos facere quod ille presciuit. Sed quod nos propria uoluntate sumus facturi, ille nouit futurum, quasi Deus.  Ecce est una culpa superbie, quia preuaricati sunt pactum. Ecce altera obstinationis, quia usque ad diem hanc. Ecce, in iniquitate filiorum, culpa grauis impudentie, quia dura facie, quoniam mala que faciunt iam nec erubescunt, et nunquam uel post culpas ad penitentiam redeunt, quia indomabili corde sunt. Cum uero tante prauitatis tanteque  obstinationis sint hi ad quos propheta mittitur, quis iam non uideat, quia persona prophete etiam peruersis hominibus despici ualeat? Sed ecce auctoritas persone tribuitur cum subditur: »Et dices ad eos: Hec dicit Dominus Deus.« Ac si aperte diceretur: Quia ex te despicieris, ex mea uoce necesse est ut loquaris, nec contemnaris ipse qui mitteris, uerba mea proferens, ostende eum qui misit. Sequitur: »Si forte audiant, et si forte quiescant, quia domus exasperans est.« Dum constet quod omnipotens Deus omnia sciat, mirandum ualde est cur dicitur, »si forte audiant, et si forte quiescant.« Quapropter sciendum est nobis, quia ista dubitatio locutionis Dei, non ex ignorantia, sed ex aliqua significatione  descendit. Nam quis nesciat quod qui fecit et uidet omnia, omnia sciat? Et per semetipsam in Euangelio ueritas de Antichristi predicatoribus dicit: »Dabunt signa magna et prodigia, ita ut in errorem inducantur, si fieri potest, etiam electi . Cur hoc sub dubitatione dicitur, cum quid futurum sit a Domino presciatur? Unm uero ex duobus est, quia si electi sunt, fieri non potest; si autem fieri potest, electi non sunt. Et tamen dicitur, ut in errorem inducantur, si fieri potest, etiam electi.« Ista ergo Dominici sermonis dubitatio ex electorum cordibus, designatio tentationis fuit, quia qui electi sunt, ad persistendum, per signa predicatorum Antichristi tentabuntur ad cadendum. Per hoc ergo quod dicitur, si fieri potest, hoc exprimitur,  quod electi in corde tentabuntur; nutant enim, sed non cadunt. Deus ergo dicit »si fieri potest,« quia trepidabunt, et tamen dicuntur electi, quia non cadunt. Dubitatio itaque sermonis a Domino, in electis exprimit trepidationem mentis; quos electos nominat, quia cernit quod in fide et bono opere persistant. Unde hic quoque dicitur: »Si forte audiant, et si forte quiescant.« Per hoc enim quod dicitur, »Si forte, quia ex magna multitudine pauci audituri sunt, demonstratur. Per dubitationem ergo sermonum Dei, quid significatur aliud nisi paucitas auditorum? Pensemus, rogo, que uirtus sit in hoc Dominici sermonis effectu, ut dicat, Si forte uel ipsi audiant,« nobis hoc aperte dicit, quia afflicti, obsessi, inclusi, omnia, que in hoc mundo habuimus, bona perdidimus,  urbes erutas, euersa castra, depopulatos agros, suffossas Ecclesias uidimus. Et tamen adhuc parentes nostros ad iniquitates sequimur, ab eorum elatione, quam uidimus, non mutamur. Et illi quidem inter gaudia, nos uero, quod est grauius, et inter flagella peccamus. Sed ecce omnipotens Deus iniquitates iudicans, iam priores nostros abstulit, iam ad iudicium uocauit, nos adhuc ad penitentiam exspectat, nos ad reuertendum sustinet, et qui in illis iam iudicium exercuit, nobis sue patientie longanimitatem prorogat, nec cum nostris prioribus perdat, dicens: »Si forte uel ipsi audiant, et si forte quiescant, quia domus exasperans est.« Omnis anima etiam post acceptam fidem in peruersitate sua aut permanens aut reuertens domus exasperans uocatur.  Quia eum quem per fidem susceperat, repellit a se prauis moribus habitatorem Deum. Nam domus inhabitabitur a domino. Si ergo domus, quare exasperans, si uero exasperans, quare domus, que utique iam non inhabitabitur, sed domus, quia in ea Deus per fidem habitare ceperat. Exasperans uero est, quia ab ea prauis moribus pulsus exiit, ut uacua remaneat, quam prius celestis inhabitator replebat. Unde etiam sicut ueritatis uoce cognouimus, nequissimus spiritus cum septem aliis rediens, domum scopis mundatam inuenit, quia mentem a uirtutibus alienam replet. Sequitur: »Et scient quia propheta fuerit in medio eorum.« Malis scire bonos aut ad adiutorium salutis proficere, aut ad testimonium  damnationis solet. Scient ergo, quia in medio eorum propheta fuerit, ut audita predicatione, aut adiuuentur, ut surgant, aut sic damnentur, ut excusatione careant.

»Tu ergo, fili hominis, ne timeas eos, neque sermones eorum metuas, quoniam increduli et subuersores sunt tecum: et cum scorpionibus habitas. uerba eorum ne timeas. Et uultus eorum ne formides, quia domus exasperans est,« etc.  Licet dura ceruice sint et corde indomabili, tamen mea sunt fortiora precepta, nec te putes esse deceptum si mittaris ad eos, qui te loquentem non audiant. Ecce predico tibi quod insaniant, et congregentur aduersum te et circumdent te, nullum effugium tibi relinquentes. Hoc autem facient, quia  increduli sunt, et Dei imperia contemnentes.  Patet ad quam peruersos in predicationem mittitur, qui ne timeat commonetur. Et quia praui quique bona sibi loquentibus alia iniqua faciunt et adhuc alia minantur, propter illa que faciunt dicitur: »Ne timeas eos.« Et propter hoc quod minantur adiungitur: »Neque sermones eorum metuas.« uel certe, quia reprobi et mala bonis ingerunt, et eorum semper actibus derogant, Propheta missus admonetur ne eorum uel crudelitatem metuat, uel uerba pertimescat. In hoc itaque quod dicitur, ne timeas, prophete datur auctoritas predicationis. Et quia omnes qui in Deo uiuimus organa ueritatis sumus, ut sepe per alium mihi, sepe uero et aliis loquatur per me: sic nobis boni uerbi inesse auctoritas debet,  ut is qui preest dicat recta libere, et is qui subest, inferre bona humiliter non rccuset. Bonum enim quod maiori a minore dicitur, tunc uere bonum est, si humiliter dicatur. Nam si rectitudo sentiendi humilitatem loquendi perdiderit, radicem sensus in ramo lingue uitiauit. Quod uidelicet uitium, iam non ex ramo, sed ex radice est. Quia nisi cor intumesceret, lingua minime superbiret. Inesse ergo priori ad loquendum humilis auctoritas, inesse autem minori libera humilitas debet. Discernenda ergo semper sunt libertas et superbia, humilitas et timor, ne aut timor humilitatem, aut se superbia libertatem fingat. Ezechiel itaque quia non solum populo, sed etiam senioribus loqui mittebatur, ne incautum timorem humilitatem crederet, ut timere  non debeat commonetur, dum dicitur: »Ne timeas eos.« Ac ne forte derogationis eorum uerba pertimescat, adiungitur: »Neque sermones eorum metuas.« Cur autem linguas derogantium timere non debeat, etiam causa subiungitur, cum protinus subinfertur: »Quoniam increduli et subuersores sunt tecum, et cum scorpionibus habitas.«  Unusquisque pro moribus suis sortitur uocabulum, scribis et Phariseis dicitur: »Generatio uiperarum.« Et de Herode, qui uersipellis erat: »Ite et dicite uulpi huic .« Et pseudoprophete in hoc eodem propheta uulpibus comparantur. Et nunc corde indomabili scorpiones esse dicuntur. Unde et in Euangelio legimus: »Omnes qui ante me uenerunt fures fuerunt  et latrones, et non audierunt eos oues .« Et quomodo oues perdite domus Isrel audierunt aduersarios? Ex quo ostenditur, eos qui audierint fures et latrones ouium uocabulum perdidisse, et alia assumpsisse nomina, ut non quasi oues perierint, sed quasi uipere, uulpes et scorpiones.  Timendi enim essent hi quibus loqui mittebatur, si in fide et in opere Deo omnipotenti placuissent. Quia autem increduli et subuersores sunt, in sermonibus derogantes, timendi non sunt, quia stultum ualde est, si illis placere querimus, quos non placere Deo scimus. Debent enim haberi in metu et reuerentia iudicia iustorum, quia membra omnipotentis Dei sunt. Et hoc ipsi in terra reprehendunt, quod Dominus redarguet e celo. Nam peruersorum derogatio  uite nostre approbatio est, quia iam ostenditur nos aliquid iustitie habere, si illis displicere incipimus, qui non placent Deo. Nemo etenim potest in una eademque re omnipotenti Domino atque eius hostibus gratus existere, nam Deo se amicum denegat, qui eius placet inimico, et inimicis ueritatis aduersabitur, qui eidem ueritati in mente subiugatur. Unde sancti uiri in uocis libere increpatione succensi, eos ad sua odia excitare non metuunt quos Deum non diligere cognoscunt. Quod propheta ardenter exhibens, creatori omnium quasi in munere obtulit dicens: »Nonne qui oderunt te, Domine, oderam illos et super inimicos tuos tabescebam? Perfecto odio oderam illos, inimici facti sunt mihi .« Ac si aperte dicat: Pensa  quantum te diligo, qui tuorum hostium excitare contra me inimicitias non pertimesco. Iusti itaque sicut sine arrogantia loquuntur aliquando bona que agunt, ita sine zelo priuate glorie detrahentium sibi linguas redarguunt, quia noxia loquuntur. Cum uero lingue derogantium corrigi nequeunt, equanimiter sunt per omnia tolerande, nec obtrectationis sermo timendus est, ne, dum uituperatio peruersorum metuitur, recti operis uia deseratur. Unde nunc Ezechieli prophete dicitur: »Sermones eorum ne metuas, quia increduli et subuersores sunt tecum.« Minus autem mali essent, si hi qui sunt increduli peruersores minime fuissent: quia enim ipsi uel celestis regni premia, uel gehenne esse supplicia non credunt, in suis prauitatibus  dimissi, a fide et opere etiam alios subuertunt ut regnum quod ipsi appetere non uolunt, nec alter assequatur. Hi namque cum teneriores quosdam bona incipere, mala iam deuitare cognouerint, modo irridendo quod in celis promittitur, modo despiciendo quod Deus omnipotens de inferni suppliciis minatur, modo laudando bona temporalia, et delectationes presentis seculi callida persuasione polliciendo, deflectunt mentes innocentium eorumque itinera peruertunt: gaudent, si quos potuerint a uita reuocare, ad mortem trahere; letantur in prauitatibus suis, exsultant et in alienis. His nimirum pena sua non sufficit, qui agunt ne soli moriantur. At si fortasse iustum quempiam tante  uirtutis inuenerint, ut ei loqui contraria non presumant, quia subuersores esse non possunt, statim scorpiones fiunt. Scorpio autem palpando incedit, sed cauda ferit, nec mordet a facie, sed a posterioribus nocet: scorpiones ergo sunt omnes blandi et malitiosi, qui bonis quidem in faciem non resistunt, sed mox ut recesserint derogant, alios quos ualuerint inflammant, queque possunt noxia immitunt, mortifera inferre occulte non desinunt. Scorpiones ergo sunt, qui blandi et innoxii in faciem uidentur, sed post dorsum portant unde uenenum fundant; qui in occulto feriunt, quasi mortem latenter trahunt. Unde etiam per Psalmistam dicitur: »Circumdederunt me sicut apes et exarserunt sicut ignis in spinis .« Apes in ore  mel habent, in aculeo caude uulnus; et omnes qui lingua blandiuntur, sed latenter ex malitia feriunt, apes sunt, quia loquendo dulcedinem mellis proponunt, sed occulte feriendo uulnus inferunt. »Loqueris uerba mea ad eos, si forte audiant et timeant, uel quiescant, quoniam irritatores sunt, etc.«  Non est ergo cessandum, licet mali sint, quibus loquimur, quin, secundum Apostolum , opportune, importune, uerbum Dei predicemus, quia potest fieri ut et durus corrigatur ad mollitiem, et qui obediens est mutata uoluntate non audiat.  Dicatur ergo, »increduli et subuersores sunt tecum, et cum scorpionibus habitas,« increduli scilicet Deo, subuersores uero infirmantibus proximis, scorpiones autem etiam fortibus ac robustis, quibus etsi in  faciem contradicere non presumunt, tamen ex occulto uulnus derogationis inferunt. Increduli quippe simul et subuersores et scorpiones sunt, quia et audita ea, que Dei sunt, non credunt, et eos quos preualent, a bonis moribus subuertunt, et quos inflectere non ualent, occultis machinationibus feriunt. Qua in re hoc quoque notandum est, quia cum prophete dicitur, »Increduli et subuersores sunt tecum, et cum scorpionibus habitas,« nobis consolationis medicamentum profertur, quos sepe tedet uiuere dum nolumus cum malis habitare. Querimur etenim cur non omnes boni sunt, qui nobiscum uiuunt; si mala proximorum ferre nolumus, omnes sanctos iam debere esse decernimus, dum esse nolumus, quod ex proximis portemus. Sed hac in re luce clarius patet,  dum malos portare renuimus, quam multum adhuc et ipsi minus de bono habeamus. Sepe uero cum de uita proximorum querimur, mutare locum conamur, secretum uite remotioris eligere, uidelicet ignorantes, quia si desit spiritus, non adiuuat locus: idem enim Loth de quo loquimur in Sodomis sanctus exstitit, in monte peccauit . Quia autem loca mentem non muniunt, ipse humani generis primus testatur parens, qui et in paradiso cecidit. Sed minus sunt omnia que loquimur ex terra, nam si locus saluare potuisset, Satana de celo non caderet. Unde Psalmista ubique in hoc mundo tentationes esse conspiciens, quesiuit locum quo fugeret, sed sine Deo inuenire non potuit munitum .  Ex qua re et ipsum sibi locum fieri petiit, propter quem locum quesiuit dicens: »Esto mihi in Deum protectorem et in locum munitum, ut saluum me facias .« Tolerandi ergo ubique sunt proximi, quia Abel fieri non ualet, quem Cain malitia non exercet. Unum uero est pro quo uitari debet societas malorum, ne si fortasse corrigi non ualeant, ad imitationem trahant, et cum ipsi a sua malitia non mutantur, eos qui sibi coniuncti fuerint peruertant; unde Paulus ait: »Corrumpunt mores bonos colloquia praua ;« et sicut per Salomonem dicitur: »Noli esse amicus homini iracundo, nec ambules cum uiro furioso, ne forte discas semitas eius, et sumas laqueos anime tue . Sicut ergo perfecti uiri peruersos proximos  non debent fugere, quia et eos sepe ad rectitudinem trahunt, et ipsi ad peruersitatem nunquam trahuntur, ita infirmi quique societatem debent declinare prauorum, ne mala, que frequenter aspiciunt, et corrigere non ualent, delectentur imitari. Sic enim uerbo proximorum audiendi quotidie sumimus in mente, sicut flando atque respirando erem trahimus corpore, et sicut malus er assiduo flatu tractus inficit corpus, ita peruersa locutio assidue audita infirmantium inficit animum, ut tabescat delectatione praui operis et assidui iniquitate sermonis. Sequitur: uerba eorum ne timeas, et uultus eorum ne formides, quia domus exasperans est.« Ac si aperte diceretur: Timendi essent nisi me in suis actibus exasperarent; de quibus adhuc subditur: »Loqueris  ergo uerba mea ad eos, si forte audiant et quiescant, quia irritatores sunt.« Omnis qui peccat, quid aliud quam conditoris sui in se iracundiam irritat? Et scimus, quia quoties actu, uerbo, quoties cogitatione delinquimus, Deum contra nos toties irritamus; sed tamen sustinet et clementer exspectat per suam patientiam, per predicatores autem suos uerbum nobis exhortationis prorogat. Omnis autem qui recta predicat, si auditur, iram irritati creatoris super preuaricatorem placat populum. Unde necesse est ut ipse non debeat agere malum quod solet in populo furorem conditoris irritare, propter quod etiam subditur: »Tu autem, fili hominis, audi quecunque loquor ad te, et noli esse exasperans, sicut domus exasperatrix est,« etc. Id est, mala,  que fieri conspicis, ipse non facias, ne hoc, quod prohibere mitteris, ipse committas. Omnis etenim predicator intenta debet mente pensare, ne qui missus est lapsos erigere, ipse in prauitate operis cum lapsis cadat. Cur beatus Ezechiel, qui ad predicationem mittitur, esse exasperans prohibetur; nisi enim, ad loquenda uerba cum mittebatur, obediret, omnipotentem Dominum, sicut populus de peruerso opere, sic propheta de suo silentio exasperasset. Nam sicut mali ideo Deum exasperant, quia loquuntur uel faciunt mala, ita nonnunquam boni exasperant, quia reticent bona. Illis itaque culpa est peruersa agere, istis recta reticere. In hoc ergo cum malis etiam boni simul Deum exasperant, quia  cum peruersa non increpant, eis per suum silentium proficiendi licentiam prestant. Sequitur:

»Aperi os tuum et comede quecunque tibi do.«  Dignum te, inquit, prebe sermonibus meis, et cibum suspice spiritalem, ut quomodo in Euangelio dicitur: »Qui habet aures audiendi audiat,« et hic dicatur: Qui habet apertum os ad comedendum, comedat. Unde et Psalmiste Dominus loquitur: »Aperi os tuum, et implebo illud .« Et ille respondit: »Os meum aperui, et attraxi spiritum .« Et apostolus Paulus: »Qui habebat in se thesauros sapientie et scientie ,« et in quo Christus Dominus loquebatur, scribit Corinthiis: »Os meum apertum est ad uos, o Corinthii .« Et de Saluatore Mattheus refert:  »Aperiens os suum docebat discipulos .«  Aperimus os nostrum cum recta loquimur, et comedimus que a Deo accipimus, quia et tribuitur, et augetur in nostris sensibus cibus uite cum predicare ceperimus. Unde propheta alius dicit: »Os meum aperui, et attraxi spiritum.« Non enim attraheret nisi os aperiret, quia nisi ad predicandum proximis se impenderet, spiritalis doctrine in eo gratia non creuisset. Sequitur:

»Et uidi, et ecce manus missa ad me.«  Pro manu missa extentam Septuaginta transtulerunt, que mittitur et extenditur ad eos qui Domini beneficia consequuntur. Contrahitur autem ab his quibus loquitur per prophetam: »Nunquid abbreuiata et contracta est manus Domini ?« Et in  psalmo: »Ut quid auertis manum tuam, et dexteram tuam, de medio sinu tuo in finem?«  Denique extendit in passione pennas suas, suscepitque discipulos, et portauit illos in humeris suis. Et locutus est: »Tota die expandi manus meas ad populum non credentem« , ut congregaret filios Isrel, sicut gallina congregat pullos sub alas suas. Et extensione manuum Moysi Isrel superat Amalec.

»In qua erat inuolutus liber, et expandit illum coram me. Et erat scriptus intus et foris, scripteque erant in eo lamentationes, carmen et ue,« etc. Pro inuoluto libro, Septuaginta »capitulum libri« transtulerunt. »In manu Domini sedentis super thronum, que missa est et extenta.« De quo  et in psalmis dicitur: »In capitulo libri scriptum est de me .« Capitulum intelligamus exordium. Iste liber inuolutus atque signatus scriptusque intus et foris, uel ante et post, tante difficultatis fuit, ut nullus potuerit neque in celo, neque in terra, neque super terram aperire illum et legere, nisi solus leo de tribu Iuda, radix Dauid et Iesse, quem Ioannes in Apocalypsi deuorasse se dixit, non totum, sed in capitulo, id est, in principio. Neque enim fieri potest ut humana natura totos libri huius thesauros deuoret. Et expandit illum coram propheta, et legendum cognoscendumque prebuit, qui in Isaia populo non credenti dicitur esse signatus. Usque hodie enim uelamen Iudeis in ueteri positum  est testamento. Scriptusque erat ante et retro. De futuris et de preteritis, uel certe foris in historie littera, intus, intelligentia spiritali.  Liber autem inuolutus est Scripture sacre eloquium obscurum, quod profunditate sententiarum inuoluitur, ut non facile sensus penetretur. Sed coram propheta liber expanditur, quia coram predicatoribus sacri eloquii obscuritas aperitur. Inuolutum librum manus Domini porrexerat, cum apostolis dicebat: »Simile factum est regnum celorum homini qui seminauit bonum semen in agro suo. Cum autem dormirent homines, uenit inimicus eius, et superseminauit zizania in medio tritici, et abiit. Cum autem creuisset herba, et fructum fecisset, tunc apparuerunt et zizania; et cetera .« Sed  librum quem inuolutum ostenderat, expandit, cum hoc quod per enigmata loquebatur, exposuit, dicens: »Qui seminat bonum semen, est filius hominis. Ager autem est mundus. Bonum autem semen, hi sunt filii regni, zizania autem filii sunt nequam. Inimicus autem, qui seminauit ea est diabolus. Messis uero consummatio seculi est. Messores autem angeli sunt. Sicut ergo colliguntur zizania et igni comburuntur, sic erit in consummatione seculi.« Inuolutus itaque liber expanditur, quando hoc quod obscure prolatum fuerat, per latitudinem intellectus aperitur. Hunc inuolutum librum ueritas expandit quando in discipulis egit quod scriptum est: »Tunc aperuit illis sensum ut intelligerent Scripturas.« De quo adhuc libro subditur: »Qui erat scriptus  intus et foris.« Liber enim sacri eloquii intus scriptus est per allegoriam foris, per historiam. Intus per spiritalem intellectum, foris autem per sensum littere simplicem, adhuc infirmantibus congruentem. Intus quia inuisibilia promittit, foris quia uisibilia preceptorum suorum rectitudine disponit. Intus quia celestia pollicetur, foris autem, quia terrena contemptibilia, qualiter sint, uel in usu habenda, uel ex desiderio fugienda, precipit. Sequitur:

»Et scripte erant in eo lamentationes, carmen et ue.«  Scripture quoque sacre lamentationes, carmen et ue continent. Quia sic de spe gaudium predicant, ut in presenti tamen pressuras atque angustias indicent. Quia si et illic dulcia appetimus, prius necesse est ut amara toleremus.  Carmen et ue discipulis predicabat Dominus quando dicebat: »Hec locutus sum uobis ut in me pacem habeatis, in mundo pressuram habebitis .« Ac si aperte diceret: Sit uobis de me interius, quod consulando reficiat, quia erit de mundo exterius, quod seuiendo grauiter premat. Aliter lamentationes de his qui ad penitentiam prouocantur continent, sicut Samuel et apostolus Paulus plangebant atque lugebant Saul et Corinthios, quos saluare cupiebant. Carmen super his, qui Dei digni sunt testimonio, et quibus Psalmista precepit: »Cantate Domino canticum nouum .« Porro ue super illis qui penitus desperantur, et cum uenerint in profundum peccatorum contemnunt.   Carmen aliquando in bono, aliquando in malo dici non dubium est. Quia et letum carmen, et lugubre carmen dicere possumus. Sed nos Scripture sacre usum sequentes, que pene semper carmen ponere in prosperis solet. Hoc in loco, pro bono predictum carmen accipimus: nam cum omnipotens Deus populum suum de mari Rubro liberasset, scriptum est: »Tunc Moyses et filii Isrel cecinerunt carmen Domino .« Et cum Dauid uictoriam de hostibus fecisset, scriptum est: »Locutus est Dauid Domino uerba carminis huius .« Salomon quoque ait: »Acetum in nitro, et qui cantat carmina corde pessimo .« Acetum quippe si mittatur in nitrum, feruescit nitrum protinus et ebullit. Et peruersa mens quando per increpationem corripitur,  per predicationis dulcedinem bona suadentur, de correptione fit deterior, et inde in murmurationis iniquitate succenditur, unde debuit ab iniquitate compesci. ue autem in Scriptura sancta sepius de eterno luctu quam presenti solet intelligi. Unde scriptum est: »ue impio in malum, retributio manuum eius fiet ei .« Et beatus Iob loquitur dicens: »Si impius fuero, ue mihi est; si autem iustus, non leuabo caput, saturatus afflictione et miseria .« Iustorum enim afflictio temporalis. ue ergo quod dixit a temporali afflictione distinxit, qui et iustum afflictionem, et impium ue habere perhibuit, per semetipsam quoque ueritas dicit: »ue mundo ab scandalis .« Et: »ue uobis qui ridetis, quoniam flebitis  .« Et: »ue pregnantibus et nutrientibus in illis diebus .« Pensandum ergo nobis est, quomodo hec tria in sacro uolumine scripta sint: »Lamentationes, carmen, et ue.« Lamentationes uidelicet, quia in eo scripta est penitentia peccatorum; carmen uero, quia ibi pronuntiantur gaudia iustorum; ue autem, quia illic expressa est damnatio reproborum. Ut ergo peccata punias, lege que in hoc uolumine scripta sunt lamenta, »Scindite corda uestra et non uestimenta uestra .« Et rursus: »Miseri estote et lugete. Risus uester in luctum uertatur, et gaudium in merorem .« Ut autem de promissione gaudii sequentis hilarescas, causam cognosce, quia in hoc uolumine scripta sunt carmina laudis eterne. »Beati qui habitant in domo tua, Domine, in secula  seculorum laudabunt te .« Et sicut per quemdam sapientem de celesti Ierusalem dicitur: »Et lapide pretioso et mundo omnes platee eius sternentur, et per omnes uicos alleluia cantabitur .« Hoc nobis carmen celestis patrie nuntiare ciues eius uenerant, qui concorditer clamabant: »Gloria in excelsis Deo, et in terra pax hominibus bone uoluntatis .« Sed si adhuc presenti seculo mente inheres, si adhuc terrenis uoluntatibus delectaris, amare non potes gaudia eterna, que audis. Cognosce ergo in hoc uolumine ue quod in eo scriptum est, atque ab animo per timorem expelle quod diligis, ut possis ex iudicio carmen amare quod legis.



CAPUT III. Cibatur propheta uolumine, mittitur ad filios transmigrationis. uidit gloriam Dei in campo, etc.

»Et dixit ad me: Fili hominis, quodcunque inueneris comede.«  Quidquid enim in sacra Scriptura inuenitur edendum est, quia et eius parua simplicem componunt uitam, et eius magna subtilem edificant intelligentiam.

»Comede uolumen istud et uade, loquere filiis Isrel.«  Nisi ante comederimus apertum uolumen, docere non possumus filios Isrel. Denique et Dauid postquam ipse misericordiam consecutus est: »Docebo, inquit, iniquos uias tuas, et impii ad te conuertentur .«

»Et aperui os meum, et cibauit me uolumine  illo.« Ego, inquit, aperui os meum, quia mihi dictum est: »Aperi os tuum, et comede.« Et aperto ore, Dominus largitus est cibos. Ut initia uoluntatis in nobis sint, et perfectionem beatitudinis a Domino consequamur, sed uolentis neque currentis, sed miserentis Dei. Attamen et uelle et currere, nostri arbitrii est. Pro »aperui« Septuaginta transtulerunt »aperuit,« ut subaudiatur Deus, quia ipse et aperuit os prophete, et cibauit eum.  Scriptura sacra cibus noster et potus est. Unde etiam per prophetam alium Dominus minatur, dicens: »Mittam famem in terram, non famem panis, neque sitim aque, sed audiendi uerbum Dei .« Qui ergo, subtracto suo eloquio, fame ac siti nos dicit atteri, quia eius uerba et cibus noster et potus  sint demonstrat. Sed notandum quod aliquando cibus, aliquando potus sunt. In rebus enim obscurioribus, que intelligi nequeunt nisi exponantur, sacra Scriptura cibus est, quia quidquid exponitur ut intelligatur, quasi manditur ut glutiatur. In rebus uero apertioribus potus: potum enim non mandendo glutimus. Apertiora ergo mandata bibimus, quia etiam non exposita intelligere ualemus. Pro eo autem quod multa Ezechiel propheta obscura atque perplexa auditurus erat, nequaquam ei de sacro uolumine dicitur bibe, sed »comede.« Ac si diceretur: Pertracta, intellige, id est, prius mande et tunc degluti; sed in uerbis ita sacri eloquii iste debet studii nostri ordo seruari, ut hec ideo cognoscamus, quatenus de iniquitate nostra compuncti, cognoscentes mala que  fecimus, uitemus, ne alia faciamus, ut cum iam ex magno usu lacrymarum de peccatorum remissione ceperit esse fiducia, per uerba Dei, que intelligimus, ad uitam quoque alios trahamus. Ad hoc enim intelligenda sunt ut nobis prosint, et intentione spiritali aliis conferantur. Unde bene nunc dicitur: »Comede uolumen istud, et uadens loquere ad filios Isrel.« Ac si ei de sacro cibo diceretur, Comede et pasce, saturare et eructa, accipe et sparge, confortare et labora. Notandum quod propheta subiungit dicens: »Et aperui os meum, et cibauit me uolumine illo.« Os in corde esse alius propheta testatur, dicens: »Labia dolosa in corde, et corde locuti sunt mala.« Os ergo aperimus quando sensum ad  intelligentiam sacri uerbi preparamus. Itaque ut ad uocem Domini propheta os aperuit, ita ad spiramen Dominici precepti cordis nostri desideria inhiant ut de cibo uite aliquid sumant. Sed tamen hoc ipsum sumere nostrarum uirium non est, nisi ipse cibauerit, qui ut comedatur iussit. Ille etenim cibatur, qui per se edere non potest. Et quia ad capienda uerba celestia idonea nostra infirmitas non est, ipse nos cibat, qui nobis in tempore mensuram tritici temperat, quatenus in sacro uerbo dum hodie intelligimus, quod hesterno die nesciebamus, cras quoque comprehendamus, quod hodie nescimus, per diuine dispensationis gratiam quotidiano alimento nutriamur. Omnipotens enim Deus, quasi toties ad os cordis nostri manum porrigit, quoties nobis intellectum  aperit, et cibum sacri eloquii in nostris sensibus mittit. Cibat ergo nos uolumine cum sensum nobis scripture sue dispensando aperit, et eius dulcedine nostras cogitationes replet. Unde et subditur:

»Et dixit ad me: Fili hominis, uenter tuus comedet, et uiscera tua replebuntur uolumine isto quod ego do tibi,« etc.  Principia lectionis et simplicis historie esus uoluminis est. Quando uero assidua meditatione in memorie thesauro librum Domini condiderimus, impletur spiritaliter uenter noster, et saturantur uiscera, ut habeamus cum apostolo Paulo uiscera misericordie, et impleatur ille uenter de quo Ieremias loquitur: »uentrem meum, uentrem meum ego doleo, et sensus cordis mei conturbant me.«  In sacro eloquio nonnunquam  uenter pro mente poni consueuit. Unde et per Ieremiam dicitur: »uentrem meum doleo ,« quod quia de spiritali et non corporeo uentre dixerat, adiunxit: »Sensus cordis mei conturbati sunt.« Neque enim ad salutem populi pertinebat, si propheta uentrem corporeum se dolere predicaret, sed uentrem doluit, qui mentis afflictionem sensit. Sed cur exemplum prophete proferimus cum testimonium Domini apertius habeamus? Et necesse est ut, cum per semetipsam ueritas loquitur, propheta taceat, quia lucerna claritatem non habet in sole. Ait enim: »Qui credit in me, sicut dixit Scriptura, flumina de uentre eius fluent aque uiue .« Quia enim de mente fidelium sancte, predicationes defluunt, quasi de uentre credentium aque uiue decurrunt  flumina. uentris autem uiscera, quid sunt aliud, nisi mentis interna, id est, recta intentio, sanctum desiderium, humilis ad Deum, pia ad proximum uoluntas? Unde recte nunc dicitur »uenter tuus comedet et uiscera tua replebuntur.« Quia cum mens nostra pabulum ueritatis acceperit, interna nostra iam non uacua remanent, sed alimento uite satiantur. Ad ueterem quippe hominem pertinet presentem mundum querere, transitoria de concupiscentiis amare, mentem in superbiam erigere, patientiam non habere, ex dolore mantie de proximi lesione cogitare, sua indigentibus non dare, atque ad multiplicandum aliena querere, nullum pure propter Deum diligere, inimicitias inimicis reddere, de  afflictione proximi gaudere: cuncta hec uetusti sunt hominis, que uidelicet de radice trahimus corruptionis. Sed qui iam ista exsuperat, et ad precepta Dominica mentem in benignitatem commutat, de hoc recte dicitur: »Quia uetera transierunt, ecce facta sunt omnia noua.« Tunc uero in nostris mentibus noua fiunt, cum a nobis uetusti hominis uitia transeunt, quando sacri uerbi preceptum uenter comedet, et uiscera medullitus replentur. Sepe enim quosdam uidimus, tota se mente ad sancte lectionis studium contulisse, atque inter uerba Dominica recognoscentes in quantis deliquerunt, semetipsos in lacrymis mactare, merore continuo affici, in nullis huius mundi prosperitatibus delectari, ita ut eis uita presens oneri, et lux ipsa fastidio fieret, uix ad  colloquendum linguam admittere, atque a rigore discipline animum difficile relaxare pro amore conditoris, luctu solummodo et silentio gaudere. Horum uenter sacrum uolumen comedit, et uiscera repleta sunt, quia precepta uite, que sensus capere potuit, memoria non amisit, sed hec collectus in Deo animus lugendo semper et recolendo seruauit. Et fit plerumque ut tales quique ex dono celestis gratie etiam uerbum doctrine percipiant, atque de ueritatis pabulo, quod ipsi intrinsecus dulciter ruminant, et proximos suauiter pascant. De quorum profecto ore predicatio, tanto audientibus dulcis est, quanto eorum actio contraria suis predicationibus non est, quia de propria uita sumunt, quod per linguam proximis conferunt. Unde recte quoque hic propheta subiungit.

 »Et comedi illud, et factum est in ore meo sicut mel dulce,« etc.  Loquitur et Dauid: »Quam dulcia gutturi meo eloquia tua, super mel ori meo .« Et alibi: »Iudicia Domini uera, desiderabilia super aurum et lapidem pretiosum multum .« Et, »dulciora super mel et fauum.« Et Samson fauum mellis in ore leonis inuenit . Et Dominus post resurrectionem partem assi piscis comedit et fauum . Et in Prouerbiis de ape dicitur, quanquam hoc Hebrea non habeant exemplaria: »uade ad apem, et disce quomodo operatrix sit, et opus suum castum faciat. Cuius laboribus reges et imperiti pro sanguinitate abutuntur,« quod operati sunt Moyses et prophete, et euangeliste, et apostoli, ut quicunque rex fuerit, cuius  cor in manu Dei est, dulcibus fruatur cibis. Qui uero simplex et absque serpentis astutia habet innocentiam columbarum, simplici fide credat atque saluetur, quia ubique insidie sunt, et sepe diabolus transfigurat se in angelum lucis, melque distillat de labiis mulieris meretricis, dulcia repromittens, ut uenena interserat.  Liber qui uiscera repleuit, dulcis in ore, sicut mel factus est. Quia ipsi de omnipotenti Domino sciunt suauiter loqui, qui hunc didicerunt in cordis sui uisceribus ueraciter amare. In eius quippe ore Scriptura sacra dulcis est, cuius uite uiscera mandatis illius replentur, quia eis suauis est ad loquendum cui interius impressa ad uiuendum fuerit. Nam sermo dulcedinem non habet quem  uita reproba intra conscientiam remordet. Unde necesse est, ut qui uerbum Dei loquitur, prius studeat qualiter uiuat, ut post ex uita colligat, que et qualiter dicat.

»Et dixit ad me: Fili hominis, uade et ingredere [in uulg. non est ingredere] ad domum Isrel, et loqueris uerba mea ad eos,« etc.  Cui dicitur, »uade et ingredere ad domum Isrel,« ostenditur non fuisse cum populo peccatore, licet in iisdem uideretur super flumen Chobar finibus commorari. Scriptum est enim: »Et ego eram in medio transmigrationis iuxta flumen Chobar.« Separata enim erat prophete conuersatio, et iniquorum offendebatur aspectu. Hoc idem faciebat et Moyses procul a castris multitudinis figens tabernaculum: quod cum  fuisset ingressus, descendebat columna nubis, et stabat ante ostium tabernaculi.

»Non enim ad populum profundi sermonis et difficilis [uulg. ignote] lingue tu mitteris, ad domum Isrel, neque ad populos multos, et ignoti sermonis, quorum non possis audire sermonem. Et si ad illos mitterem te, ipsi audirent te. Domus autem Isrel nolunt audire te, quia nolunt audire me. Omnis quippe domus Isrel attrita fronte est, et duro corde,« etc. Quoniam illi ad te nolunt uenire, tu perge ad eos. »Non enim habent sani opus medico, sed male habentes.« Neque potes dicere, non possum loqui ad eos, quia lingue alterius sunt, et inuicem nobis barbari sumus. Nec mutuum possumus audire sermonem, quid loquar de uno populo? Si ad diuersas te mitterem  nationes, tamen auctoritas et potentia mea omnem difficultatem uinceret. Atque utinam tempus instaret, quo ad omnes missurus sum nationes, quo et linguarum daturus sum gratias ut predicent Apostoli mei, et totum mundum a diuersitate linguarum una fide meo subdant iugo, facilius illi audirent, qui profundi sunt, altique sermonis, et nichil habent de leuitate Iudaica, sed graui et solido ingrediuntur pede, et cum ignote sint lingue, note fidei sunt. Unde sequitur: »Et si ad illos mitterem te, ipsi audirent te.« Denique postea misit, et omnes pariter crediderunt. Unde Paulus et Barnabas loquuntur ad eos: »uobis quidem oportuerat predicari uerbum Dei, sed quia noluistis suscipere sermonem, ecce conuertemur ad gentes .« Et de centurione dicitur,  »Neque in Isrel tantam fidem inueni .« [Greg.] In ipso iussionis exordio quo propheta ad predicandum mittitur, aperte et uocatio gentium, et Isrelitarum repulsio designatur. Nam cum dicitur: »Non ad populos multos profundi sermonis et ignote lingue mitteris, quorum non possis audire sermones,« atque statim subditur: »Et si ad illos mittereris, illi audirent te,« aperte declaratur obedientia gentium, que quandoque predicatorum uoces essent sine tarditate secuture; et cum subditur: »Domus Isrel nolunt audire te, quia nolunt audire me,« Iudee duritia designatur, que uerba predicantium et cognouit, et sequi noluit. Ignota autem lingua gentium ad obediendum moram fecit, quamuis  extranea ab eloquio legis fuit. Bene autem dicitur: »Nolunt audire te, quia nolunt audire me,« secundum hoc quod scriptum est: »Qui uos spernit, me spernit .« Causa quoque cur non audiant subinfertur cum dicitur: »Omnis quippe domus Isrel attrita fronte est, et duro corde.« Cum domus Isrel attrita fronte et duro corde esse perhibetur, quid aliud sentiendum, quidue cogitandum est, nisi quod frontem cordis in impudentia atterit culpa frequens, ut quo crebrius committitur, eo de illa committentis animus minus uerecundetur? Atque ideo ad tantam cordis duritiam quandoque peccator peruenit, ut etiam in correptione sensibilis non sit, quia, qui usu peccandi induruit, nullo modo corripiendis uerbum, id est, manum palpantis sentit,  sicut Iudee quoque crebrius delinquenti dicitur: »Frons mulieris meretricis facta est tibi, noluisti erubescere.« uel certe attrita frons est in huius mundi actibus assueta, quia sicut sunt nonnulli qui quietem cunctis mundi premiis atque honoribus preponunt, ita nonnulli, ut in hoc mundo aliquid esse uideantur, terrenis laboribus insudant, insistunt causis, permiscentur iurgiis, et quamuis se corpore deficere inter labores sentiant, amore tamen terrenarum rerum deuicti, delectabiliter fatigantur.

Ecce dedi faciem tuam ualentiorem faciebus eorum, »et frontem tuam duriorem frontibus eorum ut adamantem et ut silicem dedi faciem tuam, ne timeas eos neque metuas a facie eorum, quia domus exasperans est,« etc.  Domus Isrel attrite  frontis est, et procacis audacie, et duro sic corde ut scorpionibus comparetur. Ideo dedi tibi uultum durissimum et frontem, que nullo pudore superetur. Ex quo discimus interdum gratie esse Dei impudentie resistere, et cum locus poposcerit, frontem fronte conterere. Hoc autem tribuitur ne nostra uerecundia et humanus pudor pertimescat insidias emulorum.  Sicut uerecundia laudabilis est in malo, ita reprehensibilis est in bono. Erubescere enim malum sapientie est, bonum uero erubescere fatuitatis; unde scriptum est: »Confusio est adducens peccatum. Et est confusio adducens gloriam .« Qui enim erubescit penitendo mala que fecit, ad uite libertatem peruenit. Qui uero erubescit bona facere, a statu rectitudinis cadit atque ad damnationem  tendit, sicut per Redemptorem dicitur: »Qui me erubuerit et meos sermones, hunc filius hominis erubescet cum uenerit in maiestate sua .« Et sunt qui bona iam in mente conspiciunt, sed necdum malis aperte contradicunt. Hi nimirum, quia boni sunt in mente, auctoritatem non habent in locutione, apti ad ueritatis defensionem non sunt. Ille enim esse debet ueritatis defensor, qui quod recte sentit loqui nec metuit, neque erubescit. Unde nunc in magno munere prophete promittitur: »Ecce dedi faciem tuam ualentiorem faciebus eorum, et frontem tuam duriorem frontibus eorum.« Quis est autem peccator nisi uulneratus, et qui est predicator nisi medicus? Si enim non erubescit peccator, qui iacet  in uulnere, cur erubescat medicus, qui per medicamenta prouidet salutem. Sepe uero contingit ut predicator reuerenter audiatur, nonnunquam uero a peruersis ita despicitur, ac si eis nichil utilitatis loquatur. Unde recte nunc dicitur: »Ut adamantem et silicem dedi faciem tuam.« Adamas et silex utraque dura, sed unum horum pretiosum est, alterum uile, Adamas ad ornamentum sumitur, silex ab itinerantibus calcatur. Et sepe contingit ut hos quos correptionem suam conspicimus nimis humiliter audire, uerecundemur eis aliqua dicere. Nonnunquam uero euenit ut eos quos increpationem suam uidemus postponere, et despectui habere, trepidemus eis uerbum predicationis inferre. Sed si recte sapimus et ad eos a quibus nos honorari conspicimus, et ad  eos a quibus despici uidemus, auctoritatem exhortationis uel increpationis sumimus, ut nec illorum humilitatem debeamus erubescere, nec horum superbiam formidare. Dicatur ergo: »Dedi faciem tuam ut adamantem,« id est, si ab auditoribus honoraris: Et, »dedi faciem tuam ut silicem,« si ab auditoribus conculcaris atque despiceris, ut nec per latum honorem refrenetur lingua ex uerecundia, nec per despectum taceat ex infirmitate. Sequitur: »Ne timeas eos, neque metuas a facie eorum, quia domus exasperans est.« Hoc iam superius dictum est, sed notandum quam aspera domus habeatur, cuius asperitas tam crebro replicatur. Increpandus itaque peccator est, et nunquam timendus, quia domus exasperans est. Timeri enim homo debuerat, si ipse auctorem omnium  ut homo timuisset. Nam qui rationis sensum ad timorem Dei non habuit, tanto in nullo timendus est, quanto hoc quod esse debuit, non est. Sequitur:

»Et dixit ad me: Fili hominis, omnes sermones meos quos loquor ad te, assume in corde tuo, et auribus tuis audi; et uade, ingredere ad transmigrationem filiorum populi mei,« etc. . Iste est cibus uoluminis, et hec sunt uerba, quibus pro diuersitate audientium uel lamenta, uel carmen, uel ue, hominibus loquimur, et tamen notandum quod ante sermones Dei in nostro corde condendi sint, audiendique et intelligendi diligentius et sic ad populum proferendi. »uade, inquit, ingredere ad transmigrationem siue ad captiuitatem, ad filios populi mei.« Et Dominus noster uenit ad populum Iudeorum,  mittente Patre, ut predicaret captiuis remissionem, et impleretur in eo quod scriptum est: »Ascendens in altum, captiuam duxit captiuitatem, dedit dona hominibus.«  uigilanter intuendum est quod uoce Domini ad prophetam dicitur, ut prius sermones eius audiat et postmodum loquatur. Audiuimus enim uerba Dei si faciamus, et tunc ea proximis recte loquimur, cum prius ipsi fecerimus. Quod bene Marcus euangelista confirmat, cum factum Domini miraculum narrat, dicens: »Adducunt ei surdum et mutum, et deprecabantur eum ut imponat illi manum.« Cuius ordinem curationis insinuat, subdens: »Misit digitos suos in auriculas, exspuensque tetigit linguam eius. Et suspiciens in celum, ingemuit, et ait illi:  Ephpheta, quod est adaperire. Et statim aperte sunt aures, et solutum est uinculum lingue eius, et loquebatur recte.« Quod uero ad transmigrationem populi admonendam propheta mittitur, non solum ea transmigratio debet intelligi, que eius populi erat in corpore, sed etiam, que facta fuerat in mente. Ab Ierusalem quippe ad Babyloniam uenerat. Et quid Ierusalem, nisi uisio pacis? Quid Babylonia, nisi confusio interpretatur? Quisquis uero a rectis operibus in peruersis actibus cadit, quando a bono studio ad uitia defluit, quasi ab Ierusalem ad Babylonie ciuitatem uenit. Culmen enim bone contemplationis deseruit, atque in transmigratione confusionis latet. Quod illis sepe solet euenire, qui cum bona agant, in his de sua uirtute gloriantur. Unde Psalmista, ne a uisione  pacis, id est, a bonis actibus captiuus ad Babyloniam emigraret, Domino supplicans dicit: »Adiutor meus non emigrabo.« Si enim in se confideret, a iustitie operibus cadendo migrasset. Sed neque hi, qui ab statu rectitudinis in praua actione ceciderunt, desperandi sunt, quia recte propheta ad transmigrationem Babylonie mittitur, et per prophetam alium Dominus dicit: Et uenies usque ad Babylonem, ibi liberaberis. Sepe enim, qui postquam in confusione uitiorum ceciderit, erubescens mala que perpetrauit, ad penitentiam redit, seque a suis lapsibus bene uiuendo erigit. Quid ergo iste, nisi usque ad Babylonem uenit, et ibi liberatus? Qui postquam confusus mente peruersa perpetrauit, hec ipsa erubescens mala, que fecit, se contra se erigit, et bene operando  ad statum rectitudinis redit. Sequitur:

»Et loqueris et dices ad eos. Hec dicit Dominus Deus, si forte audiant et quiescant.« Quoties diuinis uocibus difficultas audiendi repetitur, ut dicatur, »Si forte audiant,« quid aliud quam transmigrati populi duritia designatur? In quibus uerbis magna est nostra consolatio, quia si omnipotens Deus prophetam mittens ad peruersum populum uerba sua denuntiat, difficile audire, cur nos miseri contristamur, cur sepe a fratribus in nostra admonitione contemnimur? Nam crebro delinquentes alloquimur, frequenter increpamus, sepe cum eis blandis sermonibus agimus, et tamen si alter audit, alter audire contemnit, alter ex parte uerbum exhortationis suscipit, et ex parte recipere recusat, ita ut quotidie impleri uideamus  hoc quod per prophetam alium narrat Dominus que fecerit iratus, cum dicit: »Plui super ciuitatem unam, et super alteram ciuitatem non plui. Pars una compluta est, et pars que compluta non est, aruit.« Cum enim sancte exhortationis uerba alia mens suscipit, alia suscipere recusat, super unam ciuitatem Dominus pluit, et supet alteram non pluit.

»Et assumpsit me spiritus. Et audiui post me uocem commotionis magne. Benedicta gloria Domini de loco suo.« etc.  Deus, de quo scriptum est: Assumens mansuetos Dominus, ipse assumpsit et prophetam, qui non erat in carne, sed in spiritu, et ambulans in spiritu, carnis opera non implebat, spiritus enim Dei erat in eo. Quamobrem et terrena  contemnens rapitur a spiritu, et audit post se uocem commotionis magne, preteritorum obliuiscens, et in futurum se extendens, ut inimicorum insidias post tergum relinqueret. Tale quid et in Exodo legimus , quando Pharao et omnis exercitus eius persequebatur Isrel, et angelus in columna nubis deseruit priora castrorum, uenitque post tergum, et tota nocte stetit inter Isrel et Aegyptios, ut perterritis aduersariis, audiret Isrel. »Benedicta gloria Domini de loco suo.« Locus autem Domini est omnis, in quibus hospitium inuenit, aut certe filius locus patris, sicut et pater locus est filii, dicente Domino Saluatore: »Ego in Patre, et Pater in me «. Hoc idem significat et Micheas: »Ecce Dominus egredietur de loco suo, et descendet super  excelsa terre. Et commouebuntur montes super eum, et ualles tabescent sicut cera a facie ignis, et sicut aqua que defertur in preceps .« Descendente enim Domino Saluatore, et proficiscente de Patre, excelsa terre, montesque commoti sunt, et inferiora uallium liquefacta. Potest locus esse glorie Domini, et lux inaccessibilis, de qua et Apostolus loquitur. »Qui solus habet immortalitatem, et lucem habitat inaccessibilem.« Quando preterita iudicia Domini animo reuoluimus, audiuimus uocem post tergum commotionis magne; quando futura corde meditamur, auditur uox de prioribus, et ex his que ante sunt.  Quid est hoc, quod propheta, postquam ad transmigrationem filiorum populi mittitur, uocem post se magne commotionis audiuit, dicentem:  »Benedicta gloria Domini de loco suo?« Conuersus quippe ad peccatores Babylonie fuerat, et uocem glorie Domini de loco suo post tergum audiebat. Locus enim Domini Ierusalem, id est, uisio pacis, quia nimirum corda illa uident ea que Dei sunt, que ad transmigrationem Babylonie, id est, ad confusionis uitia, non descendunt. Ibi enim inhabitat Deus, ubi uera pax queritur, interne contemplationis gloria amatur. Nam qui ad peruersitatem defluunt, locus Dei esse contemnunt. Locus glorie Dei est uel sancta queque anima, uel unusquisque in celestibus permanens angelicus spiritus, et gloria Domini de loco suo benedicitur, cum uel ab electis hominibus, uel a sanctis angelis auctori omnium laus eterna cantatur. In eo ergo, quod iusti de conuertendis  peccatoribus cogitant, quia eorum uitia considerando ad carnales actus oculum ducunt, quasi ad Babyloniam intendant. Qui tamen pro statu sue rectitudinis, quia in laudem Dei bona sanctorum considerare nunquam desinunt, quamuis per cogitationem alio intendant, quasi post se glorie Domini uocem ab Hierusalem, id est, de loco suo audiunt. Quid est ergo, quod post se propheta uocem audiuit commotionis magne, nisi quod post sermonem predicationis, qui fit ad corda peccantium, lamenta penitentium sequuntur? Peruersi enim quippe, dum praua agunt, et a iustis recta non audiunt, nesciunt quam sint grauia que committunt, atque ex ipsa sua ignorantia in suo stupore securi sunt, et iacentes in culpis  quasi molliter requiescunt, sicut de quodam peccatore et securo populo dicitur: Requieuit in fecibus suis, quia securus iacuit in peccatis. Cum uero audire peruersi uerbum predicationis ceperint, que sint supplicia eterna cognoscere, qui terror iudicii, quam subtilis examinatio de singulis quibusque peccatis, illico contremiscunt, implentur gemitibus, et non se capientibus suspiriis anxiantur, atque magno pauore concussi, in luctu et fletibus erumpunt. Prophetam ergo uox magne commotionis sequitur, quia post uerbum predicationis, conuersorum atque penitentium luctus audiuntur. Qui enim prius quieti iacebant in uulnere, tacti postmodum manu medicine cum dolore redeunt ad salutem. Sed quid uox ipsa dicat audiamus. »Benedicta gloria Domini de loco  suo.« Locus enim maligni spiritus fuerant corda peccantium, sed cum sibimetipsis irati per penitentiam redeunt ad uitam, glorie Domini locus fiunt, iam se contra se erigunt, iam penitentie lacrymis insequuntur mala, que commiserunt. Inde ergo auditur benedictio glorie in laude Dei, unde prius sonabat Creatoris iniuria de amore presentis seculi, et corda penitentium fiunt iam Domino locus suus, que prius in peccatis posita, fuerunt locus alienus. De quibus adhuc subditur:

»Et uocem alarum animalium percutientium alteram ad alteram, etc.« Audiuit post se propheta uocem commotionis magne, quia, sicut dictum est, uerbum predicantium luctus penitentium sequitur. Audiuit  post se uocem alarum animalium, quia ex ipso luctu penitentium oriuntur uirtutes sanctorum, ut tanto magis in sancta actione proficiant, quanto se ante cognitionem uite nequiter egisse meminerunt. Sed est in his uerbis magna dubitatio, quia non aperte per prophetam dicitur, utrum unumquodque animal alas suas in semetipsis percutiat, an certe hec eadem sancta animalia alis suis se uicissim feriant, ut alas huius alterum, et alas alterius istud tangat. Sed quia plerumque in sacro eloquio ideo aliquid obscure dicitur, et dispensante mirabiliter Deo multipliciter exponatur, nos utraque exponere largiente Domino debemus. Sepe enim alas animalium uirtutes diximus esse sanctorum, quomodo ergo unumquodque animal alas suas excutiens alteram ad alteram percutit,  nisi quod aperte datur intelligi quia, si sancta animalia efficimur, uirtus uirtutem in nobis excitat, dum una alteram ad perfectionem pulsat? Ecce enim habet quis uerbi Dei scientiam, atque per eamdem scientiam discit, ut uiscera etiam misericordie habeat, per scientiam quippe uerbi Dei didicit: »Date eleemosynam, ecce omnia munda sunt uobis .« Cum iam esse misericors in eleemosynis ceperit, uerba sancte auctoritatis legit, et quidquid in eis de misericordia dicitur, uberius per experimentum intelligit. Ibi enim scriptum est: »Pater eram pauperum .« Quod fortasse antea legebat, et preteribat, sed cum in eius corde iam misericordia ceperit mitari naturam, quid sit patrem esse pauperum,  legit et recognoscit, quia introrsus rediens, intelligit quod foris audit. Aliud namque est eleemosynam ex precepto facere, atque aliud ex caritate. Ex precepto enim facere bonum inchoantium est, ex caritate autem bonum facere perfectorum, qui non solum quia iubetur, faciunt, sed etiam diligunt faciendo quod iubetur. Hinc est enim quod in magna uirtute per Psalmistam dicitur: »uide quia mandata tua dilexi, Domine, in tua misericordia uiuifica me .« Sic qui castitatis bonum in suo corpore custodit, contra luxuriantes zelo accenditur, ut ab immunditie maculis expientur. Et sepe dum quosdam in lapsibus inuenit, edomat, affligit atque ad castitatis munditiam restringit. Cuius si forte mens de immunditia luxurie fuerit tentata, ex ipso docet  zelo quo alios correxit, semetipsam conuenit et erubescit immunda cogitare, que se in aliis recolit correxisse. In hoc ergo ala alam percutit, dum uirtus uirtutem pulsat, et ab immunditia custodit. Sin uero, ut prefati sumus, uicissim se alis suis animalia feriunt, et ala altera ad alteram alam percutitur singulorum: huius quoque descriptionis largiente Domino sensus patet. Quid est ergo quod hec pennata animalia alas alteram ad alteram feriunt, nisi quod omnes sancti se inuicem suis uirtutibus tangunt, et sese ad prouectum excitant ex consideratione uirtutis aliene? Non enim uni dantur omnia, ne in superbiam elatus cadat, sed huic datur quod tibi non datur, et tibi datur quod illi denegatur, ut dum iste considerat bonum quod habes, et ipse non habet, te sibi in  cogitatione preferat. Et rursum, dum tu habere iilum conspicis, quod ipse non habes, te illi in tua cogitatione postponas, et fiat quod scriptum est: »Superiores sibi inuicem arbitrantes;« ut enim pauca ex multis loquar, isti mire abstinentie uirtus tribuitur, et tamen uerbum scientie non habet. Illi datur sermo scientie, et tamen uirtutem perfecte abstinentie adprehendere conatur et non ualet. Huic libertas tribuitur uocis, ut oppressis quibusque protectionis solatium impendens, ad defensionem iustitie libere loquatur; sed tamen adhuc multa in hoc mundo possidens, relinquere omnia uult et non ualet. Illi uero iam datum est omnia terrena relinquere, ut nichil in hoc mundo cupiat habere, sed tamen adhuc auctoritatem uocis contra peccantes quosque non  presumit exercere, et qui ideo plus loqui libere debuit, quia iam non habet unde in hoc mundo teneatur, loqui contra alios libere recusat, ne ipsam uite sue quietem perdat. Isti uirtus prophetie data est, multa iam, que uentura sunt preuidet, sed tamen presentis proximi egritudinem conspiciens atque compatiens, non ualet curare. Illi data est curationis gratia, atque a corpore proximi molestiam que in presenti est orationibus repellit, sed tamen quid seipsum paulo post sequatur ignorat. Mira itaque dispensatione omnipotens Deus sic in electis suis sua dona dispensat, ut et isti det quod illi denegat, et alteri maius quod alteri minus tribuat, quatenus dum uel iste habere illum conspicit, quod ipse non habet,  uel ille hunc maius accepisse considerat, quod sibi minus adesse pensat, dona Dei alter in altero, id est, uicissim omnes admirentur, atque ex hac ipsa admiratione humilietur alter alteri, et quem uidet habere quod non habet, cum diuino iudicio sibi prelatum putet. Alis ergo suis se uicissim animalia feriunt, cum sancte mentes alternis se uirtutibus tangunt, et tangendo excitant, atque excitata ad prouectum uolant. Sed inter hec sciendum est quia, sicut electi quique hoc semper in aliis attendunt, quod a Deo melius acceperunt quam ipsi, ut eos sibi in cognitione preferant seque illis in humilitate substernant, ita reproborum mentes nunquam considerant quid alter boni amplius, quam ipse, sed quid boni ipse amplius, quam alter habeat, neque pensant, que bona spiritus  alter acceperit, et ipsis desint, sed que bona ipsis et que mala adsint alteri. Et cum omnipotens Deus ad hoc singulis uirtutes diuidat, ut alterum alteri in cogitatione humiliet, ad hoc reprobi pertrahunt bonum, quod acceperunt, ut ex eo in elatione perdantur, dum semper considerant bona que ipsi habent, et alii non habent. Et nunquam perpendere student quanta bona alii habeant, et ipsi non habeant. Quod ergo diuina pietas in augmentum disponit humilitatis, hoc mentes reprobe in augmentum uertunt elationis, et ex diuersitate munerum a bono deficiunt, unde crescere in humilitatis bono debuerunt. Sequitur:

»Et uocem rotarum sequentium animalia, et uocem commotionis magne.« In rotis sacri eloquii Testamenta signari superius diximus. uox igitur rotarum  est sermo testamentorum. Post uocem itaque alarum animalium auditur etiam uox rotarum, quia predicantium sermone suscepto dum uirtutes sanctorum ad altiora agenda euolant, seque uicissim ad proueetum pulsant, sancte Ecclesie status erigitur, ut per uniuersum mundum sacrorum testamentorum pagine legantur. Ubique etenim iam sanctum Euangelium, ubique Apostolorum dicta, ubique lex et prophete sonant. Post alarum ergo sonum uox rotarum sequitur, quia post sanctorum miracula uerba sacri eloquii intra sanctam Ecclesiam libere et libenter audiuntur; que rote animalia sequuntur, quia, sicut superius dictum est, postquam in honore uenit uita sanctorum, ueneranda quoque apparuerunt hominibus eloquia testamentorum, uel certe rote animalia  sequuntur, quia in sanctorum Patrum uita cognoscimus quid in sacre Scripture uolumine intelligere debeamus. Illorum quippe nobis actio aperit hoc quod in suis predicationibus pagina testamentorum dicit. Sed querendum nobis est cur, postquam superius dictum est: »Audiui post me uocem commotionis magne,« post uocem quoque alarum atque rotarum subditur, »et uocem commotionis magne.« Quod si diligenter aspicitur, inueniri potest quia non otiose repetitur. Due quippe sunt commotiones quibus corda nostra commouentur. Una quippe commotio ex timore est, altera ex caritate. Una fit ex luctu penitentium, alia ex feruore amantium. Post predicationis ergo uerbum prima commotio est, cum  plangimus mala que fecimus. Post uocem uero alarum et rotarum, secunda commotio est, dum magnis fletibus querimus celestia bona, que audiuimus. Ecce enim, quia intra sanctam Ecclesiam de multis patribus uirtutum exempla cognoscimus, qui alarum sonitum quotidie audimus, quia ubique sacra eloquia personant, quasi rotarum uocibus excitamur. Et quia per eadem sacra eloquia ad amorem nostri conditoris accendimur, magni feruoris ignibus ardentes esse nos longe adhuc ab omnipotentis Dei facie plangimus. Post primam ergo uocem commotionis magne sequitur, quia dum testamenta Dei in aure cordis sonare ceperint, audientium spiritus ex amore compunctus ad lamenta commouetur.

»Spiritus quoque leuauit me, et assumpsit me, et  abii amarus in indignatione spiritus mei.«  Postquam eleuatus a spiritu est, et assumptus ab eo, tunc in indignatione et amaritudine spiritus sui abiit quo ferebatur, intelligens indignationem Dei, et quid significaret uisio mente pertractans, siue sublimis ipso spiritus sui impetu ferebatur, cupiens ire quo Dominus imperabat, spiritum autem eius, non Spiritum sanctum, sed spiritum hominis, intelligamus, de quo in multis locis dicitur in Isaia: De nocte consurgit spiritus meus ad te, Deus . Transferturque propheta, non, ut quidam estimant, in spiritu, sed in ipso corpore, quod et de Habacuc iuxta Theodotionem legimus .  Cur qui se assumptum iam a spiritu dixerat, iterum eleuatum et assumptum narrat? Sed ad altiora mens predicantium  proficit, cum per eos sensus audientium ad omnipotentis Dei desiderium commouetur. Sed querendum est nobis, cum spiritus mentem non eleuet nisi assumpserit, cur prius »eleuauit« et postmodum dicitur »assumit:« sed hoc loco »assumpsit« dictum est, constanter tenuit. Nam sunt nonnulli quos eleuat spiritus, sed non assumit, quorum et intellectus ad spiritalia emicat, sed tamen uita in factis carnalibus remanens, non cordat intellectui. Balaam quoque  per prophetie spiritum eleuatus erat, sed assumptus non erat, quia et ueraciter potuit longe post futura prospicere, et tamen a terrenis desideriis mentem noluit separare, sed quia propheta sanctus scientia eleuatus est, et uita pariter assumptus, iam qualis in predicatione pergat audiamus. »Et abii amarus in indignatione  spiritus mei.« Ergo cui dona sancti Spiritus creuerant, cur amarus abibat? An omne cor quod idem spiritus assumit, amarum in indignatione sui spiritus facit? Unde sciendum est quia cui adhuc presens uita dulcis est, etiamsi uerbum Dei loqui uideatur loqui, eleuatus et assumptus predicator non est. Mentem enim quam Spiritus sanctus replet, in amaritudinem temporalium delectatione eternorum commouet. Dulce enim est esse in rebus humanis, sed ei qui adhuc de celestibus gaudia nulla gustauit, quia quanto minus eterna intelligit, tanto delectabilius in temporalibus requiescit. At si quis iam cordis ore gustauerit que sit illa dulcedo celestium premiorum, qui illi hymnidici angelorum chori,  que incomprehensibilis uisio sancte Trinitatis, huic quanto illud dulce fit, quod intus uidet, tanto in amaritudinem uertitur omne quod foris sustinet. Rixatur secum de his que male egisse se recolit, et sibimetipsi displicet cum ei iam ille placere ceperit, qui omnia creauit. Reprehendit se de cogitationibus, insequitur de uerbis, et punit flendo de factis. supernis inhiat, terrena iam omnia per mentis despectum calcat, et quandiu illud, quod desiderat, adhuc per speciem non habet, flere dulce habet, seseque continuis lamentis affligere, et quia necdum se esse in patria ad quam creatus est uidet, in huius uite exsilio nichil ei plus aliud quam sua amaritudo placet, dedignatur etenim subiacere temporalibus, et ardenter suspirat eternis. Sed sciendum est, quia nullus  hec pro amore omnipotentis Domini ex toto corde agere preualet, nisi is cuius animum Spiritus sanctus assumpserit. Nam quando homo ex sua uirtute sufficiat terrena despicere, celestia amare, pacem cum Deo querere, secum rixam subire, in cogitatione semetipsum reprehendere et gemitibus punire? Nullus hec agere, nisi quem diuina gratia roborauerit, ualet. Unde et subditur:

»Manus Domini erat mecum confortans me.« Ad bona quippe assurgere perfecte non possumus, nisi nos spiritus et preueniendo eleuet, et subsequendo confortet. Sed querendum cum superius de uolumine quod acceperat scriptum sit, »Et factum est in os meum quasi mel dulce, qua ratione postmodum dicitur: Abii amarus in indignatione spiritus mei.« Mirum  quippe ualde est, si dulcedo simul et amaritudo conueniant. Sed iuxta superiorem sensum sciendum est quia cui sermo Dei in ore cordis dulcescere ceperit, huius procul dubio contra se animus amarescit. Quo enim in illo subtiliter discit, qualiter se reprehendere debeat, eo se durius per amaritudinem penitentie castigat qui tanto sibi magis displicet, quanto in sacro uolumine amplius de omnipotente Deo uidet quod amet; sed quia ad ista proficere sua uirtute non ualet homo, recte nunc dicitur: »Manus enim Domini erat mecum, confortans me.« Manus enim Domini in sacro eloquio aliquando etiam unigenitus Filius appellatur, quia omnia per ipsum facta sunt, et de cuius ascensione per Moysen Pater omnipotens loquitur, dicens: »Tollam in celum manum meam.«  Hec manus, que electorum suorum corda confortat, discipulis dicebat: »Sine me nichil potestis facere .« In omne ergo quod cogitamus, in omne quod agimus, semper orandum est, ut et ipso aspirante cogitemus, et ipso adiuuante faciamus.

»Et ueni ad transmigrationem ad aceruum nouarum frugum, ad eos qui habitabant iuxta flumen Chobar, et sedi ibi, ubi illi sedebant, et mansi ibi septem diebus merens in medio eorum.« Inter cetera prophetie miracula, hoc quoque mirandum habent libri prophetarum, quod sicut in eis uerbis res, ita nonnunquam uerba rebus exponuntur, ut eorum non solum dicta, sed etiam res geste, prophetie sint. Unde nunc dicitur: »ueni ad transmigrationem,  ad aceruum nouarum frugum, ad eos qui habitant iuxta flumen Chobar.« Cum causa exigeret ut indicare debuisset quod ad transmigrationem ueniret, que dicendi necessitas fuit, ut per fruges locum quoque exprimeret, dicens, »Ad aceruum nouarum frugum,« nisi quod sepe per res et loca cause signantur? Multi quippe Ezechiel prophetante iam captiuitatis anni defluxerant, atque ex his qui in captiuitatem ducti fuerant, plures iam in morte carnis obierant, ad quorum filios propheta loqui ueniebat. Unde et ei superius dicitur: »Fili hominis, ego mitto te ad filios Isrel, ad gentes apostatrices, que recesserunt a me, et patres eorum preuaricati sunt pactum meum usque in diem hanc, et filii dura ceruice et indomabili corde sunt, ad quos ego te mitto.« Ex quibus, quia  multi fuerant credituri, atque per obedientiam ad fertilitatem boni operis peruenturi, aceruus frugum uocantur: quia enim bone anime fruges appellantur Dei propheta alius testatur, dicens: »Sanctus Isrel Domino, primitie frugum eius .«

»Et sedi ubi illi sedebant, et mansi ibi septem diebus merens in medio eorum.« Notandum quod captiuo populo propheta sanctus quanta compassione se copulat, eorumque se meroribus consedendo et merendo coniungit, quia radix uerbi est uirtus operis, et ille sermo ab audiente libenter accipitur, qui a predicante cum compassione animi profertur. Sic ferrum cum ferro iungitur, liquatur prius ut postmodum uicissim a seipso teneatur. Si enim prius minime mollescit, postmodum fortiter se tenere non sufficit.  Sic propheta captiuo populo consedit, et merens in medio eorum exstitit, ut dum per caritatis gratiam conscendendo se ei molliorem redderet, eum statim uerbi fortitudine teneret. Sin uero Isreliticus populus, qui domus exasperans uocatur, quia culpas nec inter flagella cognouit nullo merore animum depressit. Propheta inter gentes merens sedere studuit, ut tacendo ostenderet quid loquendo uenerat docere, et priusquam uerba faceret in hoc quod merens tacuit, formam uerborum sumpsit. Sequitur: »Cum autem pertransissent septem dies, factum est uerbum Domini ad me dicens.«  In eo quod septem diebus merens sedit, et post diem septimum uerba Dominice iussionis accepit, ut loqui debuisset, aperte indicat quia eisdem diebus merendo tacuerat. Missus  autem ad predicandum fuerat, et tamen septem diebus sedens tacebat. Quid est hoc, quod nobis sanctus propheta in hoc silentio innuit, nisi quia ille loqui ueraciter nouit, qui prius bene tacere didicerit? Quasi enim quoddam nutrimentum uerbi est censura silentii. Et recte per excrementum silentii, crescentem quoque gratiam sermonis accepit, qui ordinate antea per humilitatem tacet. Hinc etenim per Salomonem dicitur: »Tempus tacendi, et tempus loquendi .« Non enim ait, tempus loquendi et tempus tacendi, sed prius tacendi premittit tempus, et postmodum subdidit loquendi: Quia non loquendo tacere, sed tacendo debemus loqui discere. Si ergo propheta sanctus, qui missus ad loquendum  fuerat, diu prius tacuit, ut postmodum recte loqueretur, pensandum nobis est, quanta ei culpa sit non tacere, quem nulla cogit necessitas loqui. Sequitur: »Fili hominis, speculatorem dedi te domui Isrel.« Notandum quod eum, quem Dominus ad predicandum mittit speculatorem esse denuntiat. Cui enim cura aliena committitur, speculator uocatur, ut in mentis altitudine sedeat, atque uocabulum nominis ex uirtute actionis trahat. Non est enim speculator, qui in imo est. Speculator quippe semper in altitudine stat, ut quidquid uenturum est longe prospiciat. Et quisquis populi speculator ponitur, in alto debet stare per uitam, ut prodesse possit per prouidentiam. Hinc propheta alius speculatorem admonet, dicens: »Super montem excelsum ascende  tu, qui euangelizas Sion ,« ut uidelicet qui predicationis locum accepit, ad altitudinem bone actionis ascendat, ad excelsa transeat, et eorum qui sibi commissi sunt opera transcendat, quatenus subiectorum uitam tanto subtilius uideat, quanto terrenis rebus quas despicit, animum non supponit.  Manus autem Domini fit super prophetam confortans eum, ut possit nomen speculatoris accipere et docere quod dicit. Septemque prius diebus uersatur inter eos, uidens cuncta que gererent, ut postea sciret que corriperet. Meret autem siue conuersatur in medio eorum, uidens scelera et iustam Dei pro peccatorum iniquitate sententiam. »Cum autem pertransissent, inquit, septem dies, factum est uerbum Domini ad me, dicens: Fili hominis, speculatorem dedi te domui  Isrel.« Qui speculator futurus est, et Dei uerba populo narraturus, multo tempore debet quiescere, et dolere ad ea, que uideat, nichilque habere eorum in conscientia, que in aliis correpturus est. »Et audies de ore meo uerbum, et annuntiabis eis ex me.«  Ecce iterum admonetur propheta ne presumat loqui quod non audierit, sed prius aurem cordis aperiat uoci creatoris, et postmodum os sui corporis aperiat auribus plebis. Unde propheta alius dicit: »Inclinabo ad similitudinem aurem meam, aperiam in psalterio propositionem meam .« Qui enim recte predicat, prius, sicut dictum est, aurem cordis locutioni intime inclinat, ut postmodum os corporis in propositione admonitionis aperiat.

»Si dicente me ad impium, Morte morieris, non  annuntiaueris ei, neque locutus fueris, ut auertatur a uia suo impia, et uiuat. Ipse impius in iniquitate sua morietur, sanguinem autem eius de manu tua requiram. Si autem annuntiaueris impio, et ille non fuerit conuersus ab iniquitate et a uia sua impia, ipse quidem in iniquitate sua morietur. Tu autem animam tuam liberabis.«  Duo sunt impii siue iniqui, ut Septuaginta transtulerunt; unus qui nichil audit a speculatore, et in sua impietate morietur, cuius sanguis de speculatoris queritur manibus; alter cui speculator annuntiat, et ille audire contemnens suo uitio moritur. Ita duntaxat, ut speculator a culpa alienus sit. Ex quo intelligimus ideo Dominum impio comminari et dicere, »Morte moriaris,« ut auertatur  a uia sua impia et uiuat. Comminatio enim non in homines, sed in peccatores est, nec in eos qui conuertuntur a uitiis, sed qui in peccato permanent; magnumque discrimen est Dei tacere sermones ob triplicem causam, uel propter timorem, uel propter pigritiam, uel propter adulationem. Unde et Isaias: »ue, inquit, mihi misero, quia tacui .« Quodque sequitur: »Tu autem animam tuam liberasti,« illud apostolicum sonat: »Si cuius opus arserit, damnum patietur, ipse autem saluus erit, sic tamen quasi per ignem ,« ut probet utrum speculator externus a causa sit mortis eius qui periit an reus. Opus enim magistri salus discipuli est. In quibus uerbis quid nobis notandum est, quid sollicite cogitandum, nisi quia nec subiectus ex  prepositi culpa moritur, nec prepositus sine culpa est, quando uerba uite non audiens ex sua culpa moritur, subiectus? Impio etenim mors debetur, sed ei ab speculatore uia uite nuntianda est, et eius impietas increpanda. Si uero speculator tacet, ipse impius in iniquitate sua morietur, quia impietatis eius meritum fuit, ut dignus non esset ad quem speculatoris sermo fieret; sed sanguinem eius Dominus de manu speculatoris requirit, quia ipse hunc occidit, qui eum tacendo morti tradidit. In quibus utrisque pensandum est quantum sibi connexa sunt peccata subditorum atque prepositorum, quia ubi et subiectus ex sua culpa moritur, ibi is qui preest, quando tacuit, reus mortis tenetur. O quam liber a commissorum sibi sanguine fuerat predicator egregius  qui dicebat, Mundus sum a sanguine omnium! Non enim subterfugi, quominus ut annuntiarem omne consilium Dei uobis. Si enim non annuntiasset, mundus a sanguine non esset, sed quibus omne consilium Dei annuntiare studuit, ab eorum sanguine mundus fuit. In qua uoce nos conuincimur, nos constringimur, nos rei esse ostendimur, quia sacerdotes uocamur, qui super ea mala, que proprie habemus, alienas quoque mortes addimus, quia tot occidimus, quot ad mortem ire quotidie tepidi et tacentes uidemus. Cum uero dicitur: »Sanguinem eius de manu tua requiram,« si in hoc loco sanguinis nomine, mors corporis designatur, ualde nobis de nostro silentio augetur metus, quia si in subiectis suis is qui prelatus ad speculandum etiam  de morte corporis quandoque morituri tam grauiter reus punitur, quo reatu de morte anime subiectorum constringetur, que potuisset semper uiuere, si uerba correptionis audisset! Sed melius possunt sanguinis nomine peccata signari. Unde quidam cum de peccatis carnis defleret, dixit: »Libera me de sanguinibus Deus, Deus, salutis mee .« Sanguis ergo morientis de manu speculatoris requiretur: quia peccatum subditi culpe prepositi, si tacuerit, deputatur. Est ergo quod faciat, ut etiam moriente subdito se liberum reddat. Surgat, inuigilet, malis actibus contradicat, sicut scriptum est: »Discurre, festina, suscita amicum tuum, ne dederis somnum oculis tuis, nec dormitent palpebre tue .«  Unde hic quoque additur: »Si enim tu annuntiaueris impio, et ille non fuerit conuersus ab impietate sua et a uia sua impia, ipse quoque in impietate sua morietur. Tu autem animam tuam liberasti.« Tunc autem subiectus moritur sine te, quando in causa mortis contradictorem pertulerit te. Nam morti, cui non contradicis, adiungeris; et notandum que sunt que debeant ab spectatore predicari, nimirum fides et operatio. Nam ait, »Si autem tu annuntiaueris impio, et ille non fuerit conuersus ab iniquitate sua et a uia sua impia.« Impietas quippe ad infidelitatem pertinet; uia uero impia, ad prauam actionem. Et omnis speculator hoc habere debet studii, ut prius ad pietatem fidei, postmodum ad piam uiam, id est, ad bonam actionem trahat;  sed quia de exhortatione sermo se intulit, innotescere breuiter debemus in ore pastoris, quantus debeat esse ordo atque consideratio locutionis. Pensare etenim doctor debet quid loquatur, cui loquatur, quando loquatur, qualiter loquatur, quantum loquatur: si enim unum horum defuerit, locutio apta non erit. Scriptum quippe est: »Si recte offeras, recte autem non diuidas, peccasti.« Recte autem offerimus, cum bono studio bonum opus agimus. Sed recte non diuidimus, si habere discretionem in bono opere postponamus. Considerare etenim debemus quid loquimur, ut iuxta Pauli uocem , »semper sit sermo noster sale conditus.« Pensandum uero nobis est cui loquamur, quia sepe increpationis uerbum, quod hec admittit  persona, altera non admittit: et sepe eadem ipsa persona secundum factum fit altera. Unde Nathan propheta  Dauid post adulterium forti increpationis sententia percussit, qui cum de raptore ouis diceret, »Filius mortis est, qui fecit hoc,« ei protinus respondit, dicens: »Tu es ille uir.« Cui tamen cum de Salomonis regno loqueretur, quia culpa defuit, ei se humiliter in adorationem prostrauit. In una ergo eademque persona, quia causa dispar exstitit, etiam sermo propheticus dissimilis fuit. Pensandum quoque est quando loqui debeamus, quia sepe, etsi defertur increpatio, postmodum benigne recipitur, et nonnunquam languescit si hoc quo ante proferri debuit tempus amiserit. Nam et sapiens mulier Nabal ebrium uidens , increpare  de culpa tenacitatis noluit, quem digesto uino increpationis sue uerbis utiliter percussit. Et propheta adulantium linguas non esse in subsequenti tempore differendas annuntiat, qui ait: »Confundantur statim erubescentes, qui dicunt mihi, Euge, euge .« Adulatio etenim si uel ad tempus patienter suscipitur, augetur, et paulisper demulcet animum ut a rigore sue rectitudinis inolescat in delectatione sermonis. Sed ne crescere debeat, statim est et sine mora abiicienda. Pensandum quoque nobis est qualiter loquamur, nam sepe uerba, que hunc ad salutem prouocant, alium uulnerant. Unde Paulus quoque Apostolus, qui Titum admonet, dicens: »Argue cum omni imperio ,« Timotheum  exhortatur dicens: »Argue, obsecra, cum omni patientia et doctrina .« Quid est, quod uni imperium et alii patientiam precipit, nisi quod unum lenioris, alterum uero feruentioris spiritus esse aspexit? Leni per auctoritatem imperii iniungenda erat seueritas uerbi. Is autem qui per spiritum feruebat, per patientiam temperandus fuerat, ne si plus iusto inferuesceret, non ad salutem uulnerata reduceret, sed sana uulneraret. Curandum quoque quantum loquamur, ne si ei, qui multa ferre non ualet, uerbum uel exhortationis uel increpationis longius trahimus, auditorem nostrum ad fastidium perducamus.

»Sed et si conuersus iustus a iustitia sua fecerit iniquitatem, ponam offendiculum coram eo, ipse  morietur, quia non annuntiasti ei, in peccato suo morietur, et non erunt in memoriam iustitie eius quas fecit, sanguinem uero eius de manu tua requiram. Si autem tu annuntiaueris iusto, ut non peccet iustus, et ille non peccauerit, uiuens uiuet, quia annuntiasti ei, et tu animam tuam liberasti.«  Sicut impios uel iniquos duos legimus, unum qui non audiuit et periit, alterum qui audiuit et perseuerauit in nequitia, sic duo iusti sunt, unus qui non audiuit, et periit, alter qui audiuit, et conuersus ad penitentiam, saluauit animam suam. Notandumque quod possit iustus cadere, etsi habuerit magistrum ad meliora conuerti. Et bona igitur opera indigent assiduo preceptore, ne lassus optimo cursu, retrahat pedem. Et impius quidem uel iniquus, si conuersus non fuerit, in impietate  et in iniquitate sua morietur. Iustus autem, si fecerit impietatem atque peccatum, non statim moritur, sed ponitur offendiculum in conspectu eius siue tormentum. Et, ut Theodotio dixit, »infirmitas,« ut torqueatur, et planam uiam non inueniat, et intelligat se languidum. De quibus et Apostolus dixit: »Ideo infirmantur multi apud uos, et dormiunt multi .« Prodest enim iusto intelligere delictum suum, conscientieque tormentum, et dicere cum Psalmista: »Conuersus sum in erumna mea, dum mihi infigitur spina .« Et quomodo impio non sunt obuie iniquitates, si auertatur a uia sua impia, et uiuat, sic iusto non prosunt antique iustitie, si nouis facinoribus opprimatur. Quod autem intulit: »Ipse morietur, quia non annuntiasti ei,«  subauditur potuisse eum uiuere, si speculator magisterque docuisset. »Sed et si conuersus, inquit, iustus a iustitia sua fecerit iniquitatem, ponam offendiculum coram eo. Ipse morietur, quia non annuntiasti ei, in peccato suo morietur, et non erunt in memoria iustitie eius quas fecit. Sanguinem uero eius de manu tua requiram.«  Quia iusto, qui in peccato cecidit, predicator tacuit, eius sanguinis reus tenetur. Et qui sollicitus esse non studuit in predicatione, factus est particeps eius in damnatione. Sed cum dicitur: »In peccato suo morietur, et non erunt in memoria iustitie eius quas fecit,« hoc nobis maxime considerandum est quia cum mala committimus sine causa, ad memoriam bona nostra transacta  reuocamus, quoniam in perpetratione malorum nulla debet esse fiducia bonorum preteritorum. Sed queri potest utrum iusto, postquam ceciderit, predicandum sit, an et priusquam cadat inuigilare predicator debet ne ad casum ueniat, procul dubio et priusquam cadat, nam sequitur: »Si autem tu annuntiaueris iusto, ut non peccet iustus, et ille non peccauerit, uiuens uiuet, quia annuntiasti ei, tu autem animam tuam liberasti.« Si ergo predicator ideo animam suam liberat, quia iusto ne peccaret annuntiauit, cum iustus ad peccatum predicatore tacente cecidit, predicator, quia tacuit, reus tenetur. Sed quis nostrum rogo ad hec sufficiat, ut non solum peccatores studiose corripiat, sed et iustis inuigilet, ne cadant? Nos enim infirmitatis nostre conscii,  cum iustos uiros conspicimus, admonere eos non presumimus, ut iustitie uiam teneant, quam quia tenent uidemus, et tamen predicatoris est debitum etiam iustos admonere. Unde predicator egregius dicebat: »Sapientibus et insipientibus debitor sum .« In his uero omnibus, que de iusto ad iniquitatem conuerso dicta sunt, hoc est laboriosum ad loquendum, hoc ualde pertimescendum, quod Dominus dicit: »Ponam offendiculum coram eo.« Ait enim: »Si conuersus iustus a sua iustitia fecerit iniquitatem, ponam offendiculum coram eo.« Nos enim, ait Dominus, quia si iniquitatem fecerit, offendit. Et uerum est omnino, quod dicimus, cur adhuc ei Deus omnipotens offendiculum ponit, quem iam impegisse et cecidisse per iniquitatem quam  perpetrauit, conspicit? Sed districta sunt omnipotentis Dei iudicia, et qui peccatorem diu exspectat ut redeat, non redeunti atque contemnenti ponit adhuc, ubi grauius impingat. Peccatum quippe quod per penitentiam citius non deletur, aut peccatum est et causa peccati, aut peccatum et pena peccati, aut peccatum simul et causa et pena peccati. Omne enim quod prius committitur peccatum est, sed si citius penitendo non tergitur, iusto iudicio omnipotens Deus obligatam peccantis mentem etiam in culpam alteram permittit cadere, ut quia flendo et corrigendo noluit mundare quod fecit, peccatum incipiat peccato cumulare. Peccatum ergo quod penitentie lamento non diluitur, peccatum simul est et causa peccati, quia ex illo oritur  unde adhuc peccatoris animus altius obligetur. Peccatum uero, quod ex peccato sequitur, peccatum simul est, et pena peccati, quia excrescente cecitate ex retributione prioris culpe generatur, ut quasi iam quedam sint in peccatore supplicia ipsa incrementa uitiorum. Fit uero nonnunquam ut unum idemque peccatum, et peccatum sit et pena peccati, simul et causa peccati. Ponamus ergo ante oculos quempiam rem proximi concupisse, quam quia aperte non ualuit, furto deripuit. Sed in furti accusatione positus, se hanc diripuisse iureiurando denegauit. Huic ergo concupiscentia peccatum fuit et causa peccati, quia per eam peruenit ad rapinam. Ipsum uero furtum, quo rem concupitam diripuit, et peccatum ei factum est, et pena peccati, quia ex  retributione iam non represse concupiscentie factum est, ut ueniret ad furtum, et culpa cordis excresceret in opere ex ultione cecitatis. Sed quia furtum periurio tegere curauit, ex peccato rursum peccatum genuit. Furtum ergo quod ex concupiscentia processit et periurium protulit, peccatum et pena peccati factum est culpe precedenti, peccatum et causa peccati culpe subsequenti, quia de illa natum hanc genuit. Unde nunc etiam Dominus dicit: »Si conuersus iustus a sua iustitia, et fecerit iniquitatem, ponam offendiculum coram eo.« Ac si aperte dicat: Quia penitendo audire noluit, ubi iam impegit, iusto eum iudicio deserens, ponam ei, ut alibi impingat. Quod tamen Deum ponere est nequaquam ad peccandum premere, sed nolle a peccato liberare.  Sicut de Pharaone dicitur: »Ego indurabo cor Pharaonis ;« non enim cor peccantis Dominus obdurat, sed obdurare dicitur, cum ab obduratione non liberat. Misericors enim Deus tempus ad penitentiam misericorditer relaxat, sed cum eius gratie patientiam nos ad augmentum uertimus culpe, hoc ipsum tempus, quod ad parcendum pie disponit, districtius ad feriendum uertit, ut cum reuerti quis etiam spatio temporis accepto noluerit, per hoc mala sua ad reatum augeat, per quod ea diluere potuit, si conuerti uoluisset. Unde scriptum est: »Ignoras quoniam benignitas Dei ad penitentiam te adducit? Secundum duritiam autem tuam et cor impenitens thesaurizas tibi iram in die ire et reuelationis iusti iudicii Dei .«



LIBER QUARTUS



SEQUITUR CAPUT III.


Explicito sermone Domini ad prophetam, quo eum speculatorem domui Isrel constituit, et annuntiare iussit impio ut auertatur a uia sua impia et uiuat, iustoque precipit ut non peccet, ne iustitie eius quas ante fecit, pereant, et ipse simul intereat. Quid postea sibi Dominus facere preceperit subiungit, dicens:

»Et facta est ibi [uulg. tacet ibi] super me manus Domini, et dixit ad me: Surgens egredere in campum, et ibi loquar tecum, etc.«  Supra enim  legimus, »Et ueni ad transmigrationem, ad aceruum nouarum frugum, ad eos qui habitabant iuxta fluuium Chobar,« recteque ei cui dixerat »sedi,« iubetur ut surgat. Et qui ingressus fuerat ad transmigrationem, audit »egredere,« non in confragosas ualles, non in preruptas rupes, sed in campi latitudinem, que possit capere gloriam Domini. Unde et Corinthiis dicitur: Dilatamini , quando ingreditur ad captiuos. De quibus dictum est, quod insaniant et persequantur eum, forti manu indiget ut possit resistere, et furorem persequentium sustinere. Quando  autem egreditur in campum, fit quidem super eum manus Domini, quia absque illius adiutorio exire non poterat, sed non additur »fortis.« Ad uidendam enim gloriam Dei, non ad pugnandum egreditur. Et hoc animaduertendum, quod in medio captiuorum sedentium ipse sedens propheta gloriam Domini non uiderit.

»Et surrexi et egressus sum in campum, et ecce ibi gloria Domini stabat, quasi gloria, quam uidi iuxta fluuium Chobar, etc.« Iubente Domino ingreditur, et iubente egreditur, seditque cum sedentibus, quia stantem illum numerus captiuorum audere non poterat. Egressusque in campi latitudinem, uidet stantem gloriam Domini, quam prius uiderat ambulantem et eleuantem se et interdum stantem; quia iuxta fluuium seculi huius Chobar, qui interpretatur  grauissimus, gloria cernebatur, quod significat omnem mundi huius gloriam preterfluere, et gradum stabilem non habere. Gloria autem Domini stans et perseuerans cum stante propheta uidetur in campo, que in medio captiuorum nec stare poterat nec uideri.

»Et cecidi in faciem meam, et ingressus est in me spiritus, et statuit me super pedes meos, et locutus est mihi, et dixit ad me: Ingredere et includere in medio domus tue.« Stantem gloriam Domini non sustinens, cecidit in faciem suam, ut ab ingrediente in eum spiritu leuaretur; qui spiritus statuit eum super pedes suos, et locutus est ei dicens: Intra et includere in medio domus tue; et est sensus, quia corroboratus es aspectu Dominice maiestatis, nullum  timeas, nec aliquem pertremiscas, sed reuertere in domum tuam, uel ad necessitates corporis, ut quidam putant, uel in signum future obsidionis. Et quomodo Isaias discalciatus et nudus trium annorum captiuitatem et nuditatem populi nuntiauit, ita et tu clausus domo, opere ipso propheta uicinam obsidionem urbis Ierusalem.  Quid est hoc, quod prius Dominus in medio Isrelitarum locutus ad prophetam suum fuerat, et tamen postmodum dicit: »Egredere in campum, et ibi loquar tecum,« nisi quod prophetie sue gratiam, et prius Iudee infunderet? Hanc postmodum dignatus est in latitudinem gentium demonstrare. Neque enim immerito per campum gentilitas designatur, que longe lateque, id est, in uniuerso mundo distenditur, ibi et  subditur: »Exsurgens egressus sum in campum, et ecce gloria Domini stabat, quasi gloria quam uidi iuxta flumen Chobar.« In campo gloriam Domini propheta uidit, quam iuxta flumen Chobar in medio Isrelitarum uiderat, quia ipsa eius maiestas gentibus apparuit, que prius se electis in Iudaico populo, reuelante spiritu, declarauit. Sequitur: »Et cecidi in faciem meam.« uisa gloria Domini propheta in faciem suam cadit, quia quamuis homo ad intelligenda spiritalia eleuatur, ex contemplatione tamen maiestatis Dei infirmitatem sue conditionis intelligit, et quasi statum non habet, qui se ante Dei oculos esse cinerem et puluerem uidet. Sequitur: »Et ingressus est in me spiritus, et statuit me super pedes  meos.« Cum nos humiliter Dec sternimus, cum esse nos cinerem pulueremque cognoscimus, cum infirmitatem proprie conditionis pensantes, statum rigiditatis et superbie non habemus, omnipotens Deus per suum nos spiritum leuat, et super pedes nostros statuit, ut qui humiliter apud nos ex infirmitatis nostre cognitione iacuimus, et iacemus, in bono post opere quasi super pedes ex rectitudine stemus. Quod cur in campo de propheta agitur, nisi ut specialiter designetur quia etiam electis gentium Spiritus sanctus dandus esset, quia eos quos assumeret, et prius a superbie sue statu deiiceret, et postmodum super pedes suos, id est, super bona opera solidaret. Sicut per Paulum dicitur: Remissas manus et dissoluta genua erigite, et gressus  rectos facite pedibus uestris. Sequitur: »Et locutus est mihi, et dixit ad me: Ingredere et includere in medio domus tue.« Quid est, quod in medio Isrelitici populi propheta ad campum educitur, atque ad domum postea de campo reuocatur? nisi quod predicationis gratia Iudaico populo ablata in latitudinem gentilitatis sparsa est? Sed tamen in fine mundi dum Iudei ad fidem redeunt, quasi ad domum propheta reducetur, ut in suo populo rursus predicatio inhabitet, que modo uelut in campo ita in diuersis gentibus fulget: Scriptum quippe est: »Donec plenitudo gentium introiret, tunc omnis Isrel saluus fieret .« Quia et per prophetam alterum dicitur: »Si fuerit numerus filiorum Isrel quasi arena maris, reliquie salue  fient .« Exeat ergo propheta de medio populi ad campum, de campo redeat ad domum, ut et predicatio, que Iudee facta est, egrediatur in gentes, et repletis fide gentibus, recipiat Iudea spiritalis doctrine dona, que amisit. Includi autem propheta in medio domus sue precipitur, quia Antichristi tempore ab eis gentibus, que in infidelitate remanserint, plebs conuersa Iudeorum duris persecutionibus angustatur. Unde scriptum est: Atrium autem, quod erat extra fores templi, eiice foras, et ne metiaris illud, quoniam datum est gentibus, et ciuitatem sanctam calcabunt mensibus quadraginta duobus.

»Et tu, fili hominis, ecce data sunt super te uincula, et ligabunt te eis, et non egredieris de medio  eorum. Et linguam tuam adherere faciam palato uel gutturi tuo, et eris mutus, nec ut uir obiurgans, quia domus exasperans est.«  Quod in domo clauditur, quod uinculis alligatur, quod non egreditur ad eos inter quos habitat, sed inter multitudinem captiuorum solitudinem carceris patitur, ut supra dixi, obsidionis indicium est, quod clausa Ierusalem atque circumdata ab exercitu Chaldeorum, nullum habitantium foras exire permittet. Hec est olla, de qua Ieremias loquitur, et ipse hic propheta in consequentibus, in qua carnes populi consumuntur. Quod autem lingua prophete palato uel gutturi coheret, et mutus effectus auctoritatem non habet increpantis, causa perspicua est,  »quia domus,« inquit, »exasperans est.« Et est sensus: Tante sunt amaritudines, et tante aduersus Deum contentiones, ut obiurgantem non mereantur audire. Ex quo perspicuum est, ubi multitudo fuerit peccatorum, indignos esse peccantes, qui a Domino corrigantur. »Et tu, inquit, fili hominis, ecce data sunt super te uincula, et ligabunt te in eis, et non egredieris in medio eorum, et linguam adherere faciam palato tuo, et eris mutus, nec quasi uir obiurgans, quia domus exasperans est.« Que, uidelicet uerba, si per typice expositionis ordinem sequimur, Propheta in domo sua uincula suscipit et ligatur, quia in extremis, cum Iudea crediderit, grauissimas Antichristi tempore persecutiones sentiret, ita ut predicationes ministri iniquitatis non recipiant, sed  resistendo hunc uinculis doloris premant. Et in medio eorum non egredietur, quia ad corda prauorum predicatio non peruenit, dum lingua bonorum ligata tribulationibus tacet. Erunt etenim tunc multi ex Iudeis infidelibus, qui eosdem ipsos, qui ex Iudeis crediderint, persequentur. Unde notandum est quod hic quoque dicitur quia in domo sua propheta uincula sustineat, ut uidelicet designetur, quoniam ex ipso suo genere Iudea, eum fidelis fuerit, tribulationes persecutionis portet. Dum enim Unigenitus summi Patris incarnatus, ac mortuus, resurrexisse atque ad celos ascendisse non creditur, sicut per sacre Scripture paginas predicatur, nimirum apud eos prophetia ligata erit: que si ita ut dicta est in eorum intellectum decurreret, quasi gressus liberos sue predicationis  habuisset. Reprobis ergo tunc predicatorum scientia tacere compellitur. Unde adhuc subditur: »Et linguam tuam adherere faciam palato tuo, et eris mutus, nec quasi uir obiurgans, quia domus exasperans est.« Sed quia, Enoch et Elia predicante, multi ex his, qui tunc ex Iudeis in infidelitate remanserint, ad cognitionem ueritatis redeunt, sicut de Hetia dicitur: »Elias ueniet et ipse restituet omnia .« Qui utrique per Zacariam due oliue , et per Ioannem duo candelabra nominantur .

»Cum autem locutus fuero tibi, aperiam os tuum, et dices ad eos: Hec dicit Dominus Deus tuus: Qui audit, audiat; et qui quiescit, quiescat, quia domus exasperans est.«  Illud quod in Ecclesiaste legimus,  »Tempus tacendi, et tempus loquendi,« etiam in sermone prophetico comprobatur, quod eiusdem sit sapientie et tacere et loqui pro tempore, et dare conseruis in tempore suo, cibaria. Unde Isaias ad populum non credentem: »Tacui, numquid semper tacebo, dicit Dominus? « Qui igitur ob multitudinem peccatorum diu clausum os tenuit, quia uidit aliquos posse conuerti. De quibus dictum est: »Qui audit, audiat, et qui a malis quiescit, quiescat et desinat .« Idcirco aperto ore et non propria uoluntate, sed Domini iussione loquitur ad populum. Id autem, quod nos possumus, »Qui audit, audiat; et qui quiescit, quiescat;« pro quo Septuaginta interpretati sunt, »qui audit, audiat; et qui  incredulus, incredulus sit.« Secunda Aquile editio transtulit: »Qui audit, audietur; et qui relinquit, relinquetur.« Et est sensus: »Qui habet, dabitur ei; qui autem non habet, etiam id quod uidetur habere, auferetur ab eo .«

»Cum autem, inquit, locutus fuero tibi, aperiam os tuum, et dices ad eos:  Hec dicit Dominus Deus tuus.« Tunc enim uelut in extremo os prophete aperitur, cum in predicatione Enoch et Elie a Iudeis ad fidem redeuntibus prophetie sacri eloquii de Christo fuisse cognoscuntur. Sed quia hec typice diximus, nunc uerba eadem caritati uestre moraliter disseramus. Quid est enim quod exire iubetur propheta in campum, nisi quod unusquisque, qui predicat propter eos quos extra se positos corrigit, atque  ab iniquitate compescit, loquendo ad campum exit? Ibique Domini gloriam uidet, quia tanto largius doctrine gratiam percipit, quanto se in labore predicationis ex amore proximorum tendit. Foras ergo eundo in altum uisione ducitur, quia unde in alienis cordibus ignorantie cecitatem ministerio sue locutionis illuminat, inde eum superna gratia in altiore intelligentia exaltat. Sed quia semper predicator debet ad mentem recurrere, humilitatem atque munditiam intrinsecus custodire, post campum necesse est, ut ad domum redeat, quatenus in his, que dicit, qualis etiam ipse sit, intra conscientiam agnoscat. Si enim aut hoc quod loquitur minime custodit, aut de his que loquitur temporalem gloriam requirit, loquendo quidem ad campum exit, sed non cogitando  semetipsum ad domum redire contemnit. Accepto enim spiritu in medio domus includimur, quoniam per eius gratiam ad discutienda mentis nostre secreta reuocamur, ut apud semetipsum in Deo animus quiescat, et non iam per exteriores concupiscentias in appetitu laudis et glorie, cogitationis mobilitate discurrat. De hac domo cordis cuidam sanato per semetipsam ueritas dicit: »Tolle grabatum tuum, et uade in domum tuam.« Per grabatum quippe, in quo carnis est requies, ipsa caro signatur, per domum uero conscientia figuratur. Et quia cum mente mortui in uitiis iacemus, in carnis delectatione quiescimus, infirmi portamur in lecto. Cum uero sanati mente fuerimus, ut iam pulsantibus carnis  uitiis resistamus, necesse est, ut tentationum contumelias de nostra carne toleremus. Aegro itaque ad salutem reducto precipitur, »Tolle grabatum tuum,« id est, porta lectum, in quo portatus es, ut sanatus quisque portet contumeliam carnis, in qua prius iacebat egrotus. Quid est ergo dicere: »Tolle grabatum tuum, et uade in domum tuam ,« nisi porta tentationes carnis, in quibus hactenus iacuisti, ac reuertere ad conscientiam tuam, ut uideas que fecisti? Propheta igitur post campum in domo includi precipitur, ut predicator semper post gratiam doctrine, quam proximis ministrat, ad conscientiam redeat, seque ipsum subtili examinatione discutiat, ne de his, que foris predicat, aliquid ipse apud se intrinsecus transitorie laudis querat. Sed  hec, que breuiter sub duplici intellectu discussimus, placet ut iuxta considerationem littere leniter tangendo transeamus. Quid enim amplius per ipsa uerba historie, quam uirtus obedientie commendatur, cum modo in transmigrationem iuxta fluuium Chobar pergere, modo in campum egredi, modo ex campo ad domum redire propheta precipitur, ut prius ex iussione pergens, et paulo post exiens, atque iterum domum rediens, et semetipsum recludens, semper sue uoluntatis arbitrium, ad diuini eloquii preceptum frangat, quatenus in celesti uisione suspensus, non suam, sed Conditoris sui uoluntatem impleat? Cui dicitur: »Et tu, fili hominis, ecce data super te sunt uincula, et ligabunt te in eis, et non egredieris in medio eorum.« Qua in re notandum  quod aduersa propheta prenoscit, ut contra omnia paretur. Minus enim mala contra mentem preualent, que inopinata non ueniunt. Et tamen, dum contraria prenoscuntur, quanta sit in eo obedientie uirtus ostenditur, qui et cognoscit, quod aduersa passurus est, et tamen uoci Dominice inobediens non est. Magna autem consideratione indigent uerba que protinus adduntur: »Et linguam tuam adherere faciam palato tuo, et eris mutus, nec quasi uir obiurgans.« Discernendum quippe nobis est utrum pro solis malis auditoribus, an aliquando etiam pro uitio predicantis, predicationis sermo subtrahatur. Quatuor enim qualitatibus res hec considerata distinguitur. Nam aliquando propter auditores malos, bonis tollitur sermo doctoribus, aliquando uero propter  bonos auditores, datur sermo doctoribus et malis, aliquando autem propter docentium atque audientium iustificationem, bonis doctoribus sermo datur, ut et ipsi per meritum crescant, et auditores eorum intellectu et uita proficiant. Aliquando uero, quia neque hi digni sunt accipere, quibus doctrine sermo profertur, neque illi doctrine uerbum proferre, qui locum docendi tenent, predicationis sermo tollitur, ut utraque pars districte iudicetur: propter malos namque auditores, bonis sermo doctoribus tollitur, sicut nunc ad Ezechielem prophetam dicitur: »Linguam tuam adherere faciam palato tuo, et eris mutus, nec quasi uir obiurgans, quia domus exasperans est.« Et sicut Paulo dicitur: »Festina et exi uelociter ex Hierusalem, quoniam non recipient  testimonium tuum de me .« Et sicut uolentibus Apostolis predicare in Asia scriptum est quia »prohibuit eos spiritus Iesu .« Propter bonos auditores etiam malis doctoribus sermo datur, sicut de Phariseis Dominus dicit: »Omnia quecunque dixerint uobis, seruate et facite. Secundum uero opera eorum nolite facere; dicunt enim, et non faciunt .« Propter docentium quoque meritum et audientium iustificationem sermo doctrine tribuitur, sicut sanctis apostolis dicitur: »Euntes nunc docete omnes gentes .« Propter malos auditores et indignam uitam eorum, qui docere debuerunt, sermo doctrine subtrahitur, sicut Heli ad corrigendos filios, districte increpationis  uerbum non habuit, quia et eius negligentia, et filiorum exigebat uita, ut cum eis et populus caderet, et arca Domini capta ad Allophylos transiret . Magna enim omnipotentis Dei est gratia cum inique agentibus, durus a doctoribus sermo increpationis profertur, quo contra nunc dicitur: »Et eris mutus, nec quasi uir obiurgans.« Delinquentes etenim obiurgasset, si digni ipsa obiurgationis gratia fuissent. Sed cum in doctrina atque silentio sit meritorum tanta diuersitas, ut sciri facile non possit, utrum ex auditoribus an ex eius uitio, qui doctrine locum uidetur tenere, docendi sermo subtrahetur, quid aliud nobis, quam seruare semper in rebus dubiis humilitas iubetur, ut et quando loqui possumus, non extollamur, ne forte hec ipsa locutio nostra  gratia non nobis, sed auditoribus nostris collata sit. Et rursus, quando loqui non possumus, hi qui nobis commissi sunt, minime nos diiudicent, ne fortasse non ex nostro, sed ex peccato audientium loqui minime possimus. Ad hoc ergo nobis cuncta de meritis nostris incerta sunt, ut unam certam gratiam teneamus humilitatis, quatenus et nos cum loquimur, ex omnipotentis Dei dono, hoc esse uestrum meritum putemus. Et quando a locutione doctrine obmutescimus, quamuis nostra culpa sit, uos tamen hanc esse uestram specialiter credatis, ut dum uicissim mala nobis tribuimus, et bona aliis per humilitatis gratiam fiat, ut doctrine sermo, qui ablatus fuerat, redeat. Sequitur: »Cum autem locutus fuero tibi, aperies os tuum, et loqueris ad eos: Hec dicit Dominus  Deus: qui audit, audiat; et qui quiescit, quiescat, quia domus exasperans est.« Sepe quidam uerbum Dei audire desiderant, sed dum alios conspiciunt aurem auertere, etiam ipsi a salutis auditu deuiantur. Et plerumque multi quiescere appetunt, atque a cunctis mundi huius actibus uacare, nullis iam desideriis terrenis succumbere. Sed dum uident alios inquiete agendo proficere, atque in hoc mundo diuitiis et honoribus extolli, quia necdum in uia rectitudinis firmi sunt, ad praua opera ex aliorum exemplo delabuntur. Hinc est enim, quod in typo infirmantium Psalmista loquens dicebat: »Mei autem pene moti sunt pedes, pene effusi sunt gressus mei, quia zelatus sum in peccatoribus, pacem peccatorum uidens .« Hinc iterum dicit: »Dum superbit  impius, incenditur pauper .«



CAPUT Iu. Lateris explicatio; de captiuitate decem tribuum, et de angustia famis.

»Et tu, fili hominis, sume tibi laterem, et pones eum coram te, et describes in eo ciuitatem Hierusalem, et ordinabis aduersum eam obsidionem, et edificabis munitiones, et comportabis aggerem, et dabis contra eam castra, et pones arietes in gyro,« etc.  Sicut prius diximus: »Intra et includere in medio domus tue. Et ecce data sunt super te uincula, et ligabunt te, et non egredieris,« typum esse prophetam future obsidionis urbis Hierusalem, ita nunc geometrica iubetur in latere arte  describere, ipsumque laterem poni in conspectu prophete, ut postquam descripserit, in puluere Hierusalem omnem aduersum eam pingat obsidionem, adumbrans munitiones, et comportatos aggeres, et coronam uallantis exercitus, et arietes in circuitu, per que omnia urbes capi solent, munitiones dicuntur quibus urbs clauditur, ne quis obsessorem possit effugere, comportati aggeres, quibus uallum fosseque complentur. Castra militum custodie per circuitum, arietes quibus murorum fundamenta quatiuntur, et lapidum iunctura dissoluitur. Hoc autem dicitur, ut significetur urbis Hierusalem snb Sedechia rege, uicina captiuitas, cuius anno undecimo, et rex et ciuitas capta est. Pro latere, qui Grece dicitur genere feminino , Symmachus manifestius  festius interpretatus est, , quem nos laterculum et abacum appellare possumus. In cuius puluere solent geometre , id est, lineas radiosque describere. Ex quo quidam uolunt non absurdum esse etiam huius doctrine habere scientiam, illa exempla replicantes, quod iehsu filius Naue exploratores miserit, qui terram describerent, que proprie uocatur Geometria, et angelus in Zacaria habuerit funiculum geometricum ad Hierusalem metiendam. Et quod nunc iubetur propheta Hierusalem in puluere describere, que apud eos proprie appellatur, , possumus laterem et in suggillationem Isrelis accipere, quod in luto et latere seruierit Pharaoni, siue ut urbs, quam putabant esse firmam et inexpugnabilem, fragilissimo lateri comparetur,  qui ad tactum aque illico soluitur. Ut de qua prius dictum est: »Numquid petra durissima uel deserti mons est, filie Sion,« uertatur in laterem, qui inundatione Babylonie corrumpatur, iuxta illud, quod scriptum est: »Propterea adducet Dominus super uos aquas multas, et fortes, regem Assyriorum.«

»Et tu, inquit, Fili hominis, sume tibi laterem, et pones eum coram te, et describes in eo ciuitatem Hierusalem, et ordinabis aduersus eam obsidionem, et edificabis munitiones. Et comportabis aggerem, et dabis contra eam castra, et pones arietes in gyro. Et tu sume tibi sartaginem ferream, et pones eam murum ferreum inter te et ciuitatem, et obfirmabis faciem tuam ad eam, et erit in obsidionem. Et circumdabis eam. Signum  domus Isrel.«  In quibus uidelicet uerbis, quid aliud iuxta historiam, nisi Hierusalem urbis obsidio atque destructio designatur, et peccatoris populi afflictio exprimitur? qui domus exasperans uocatur, cum aperte dicitur: »Ordinabis aduersus eam obsidionem, et edificabis munitiones, et comportabis aggerem, et dabis contra eam castra, pones arietes in gyro.« Sed quia uerba prophetie sic plerumque narrant historica, ut per hec etiam mystica describant, oportet ut hec eadem dicta, que protulimus, spiritaliter disseramus, maxime quia in eis interponitur, quod teneri posse ad litteram non uidetur, cum dicitur: »Et tu sume tibi sartaginem ferream, et pones eam murum ferreum, inter te et  inter ciuitatem, et obfirmabis faciem tuam ad eam, et erit in obsidione, et circumdabis eam. Signum est domui Isrel.«  Quod supra diximus, et ipsum prophetam et descriptionem lateris munitionibus, aggere arietibusque circumdantem in signum precedere obsidende Hierusalem, hoc nunc manifestius dicitur post multa, que media sunt, »Signum est domui Isrel, sartago ferrea, que instar muri inter prophetam et urbem ponitur, grandem iram demonstrat Dei, que nullis precibus fatigetur nec flectatur ad misericordiam. Sicut enim omnia metalla ferrum domat, nichilque eo durius est, sic incredibilia scelera Hierusalem Deum natura mollem suo uitio fecerunt esse durissimum. Sartago quoque dicitur medius inter populum et Deum murus oppositus, ut ostendat  omnem multitudinem in breui esse frangendam redigendamque ad nichilum. Obfirmatio autem uultus contra urbem, seueritatis iudicium est iuxta illud, quod alibi scriptum legimus: Facies Domini super facientes mala, ut disperdat de terra memoriam eorum .«  Quid sartago ferrea necessaria prophete fuit, ut hanc inter se et ciuitatem poneret, quatenus se ab eius obsidione separaret? Cum enim dicitur: »Sume tibi sartaginem ferream et pones eam murum ferreum inter te et ciuitatem,« aperte declaratur, quia per eamdem sartaginem ferream ab obsidione ciuitatis se liberum reddat. Unde et quod predixi subiungitur: »Et obfirmabis faciem tuam ad eam, et erit in obsidionem.« Ex qua re ostenditur, quia propheta in eadem obsidione non  fuerit, si sartaginem ferream inter se et ciuitatem murum ferreum ponit, et certe siue in ea captiuitate que prius, siue in ea, que postmodum Isrelitico populo contigit, nullus ab eiusdem captiuitatis periculo liber fuit, sed omnes simul par calamitas inuoluit. Quid ergo intelligi iuxta litteram potest, ut propheta inter se et ciuitatem, que obsidenda est, sartaginem ferream ponat? Sed quamuis omne hoc, quod in descriptione lateris sub signo Hierosolymorum ciuitatis legitur, iuxta litteram factum sit, uobis tamen sciendum est, quia typicum aliquid per sartaginem figuratur, sed obsessio Ierosolymorum uera describitur; ex qua re instruimur ut dum aliud completum iuxta historiam scimus, et aliud iuxta historiam a ratione uacare cognoscimus, in sacro  uerbo utraque teneamus, quatenus et obsidionem Ierosolymorum, que iuxta litteram postmodum facta est, in prophete uerbis et factis credamus esse figuratam, et tamen per eamdem obsidionem, obsidio alia, id est, interior designetur. In qua re querimus quid per sartaginem ferream, que murus ferreus dicitur, ualeat designari. Illam itaque obsidionem, qua Ierosolymorum ciuitas destructa est iam factam nouimus, sed aliam nunc intrinsecus, que quotidie agitur, requiramus. De qua per significationem dicitur: »Et tu, fili hominis, sume tibi laterem, et pones eum coram te, et describes in eo ciuitatem Ierusalem.« Sed ante nobis querendum est, cur Ezechiel propheta uel quoties sublimia conspicit, uel  quoties agere aliqua mystica iubetur, prius filius hominis appellatur. Sepe enim subleuatur ad celestia, et occultis atque inuisibilibus rebus eius mens pascitur. Necesse est ergo ut inter occulta, que penetrat, Filius hominis uocetur, ut semper agnoscat quod est, et nunquam extollatur de his ad que ducitur. Quid est enim prophete ad spiritalia eleuato semper »Fili hominis« dicere? nisi eum infirmitatis proprie memorem facere, ut conscius conditionis infirme eleuari in cognitione non debeat de magnitudine contemplationis sue. Quia uero isdem propheta, ut et supra iam diximus, typum predicantium uel doctorum tenet, recte ei nunc dicitur: »Sume tibi laterem, et pones eum coram te.« Omnis etenim doctor cum terrenum quempiam auditorem  ad celestis uerbi doctrinam suscipit, laterem assumit, qui dum loqui ceperit que sit retributio celestis patrie, que uisio pacis superne, ciuitatem Ierusalem describit in latere, quem coram se ponit, quia intenta mente qualitatem audientis considerat, id est, profectum uel defectum conspicit, et iuxta eius intelligentiam predicationis sue uerba moderatur, ut describi in audientis mentem ciuitas Ierusalem, id est, uisio pacis possit. Dicatur ergo, »Sume tibi laterem; id est, proximi cor terrenum,« pones eum coram te: »scilicet ut uitam atque intellectum illius intenta mente custodias. Et describes in eo ciuitatem Ierusalem;« ut ei que sint superna gaudia de uisione pacis innotescas. Quasi enim iam Ierusalem in latere descripta est,  cum terrena mens ceperit que sint illa interne pacis gaudia uera cognoscere, ad conspiciendam gloriam patrie celestis anhelare, quasi interna uisio pacis describitur, quando mens que prius terrena sapuerat, per amorem iam ad contemplandam gloriam regni celestis eleuatur: sed mox ut animus amare celestia ceperit, mox ut ad uisionem pacis intime tota se intentione collegerit, antiquus ille aduersarius, qui de celo lapsus est, inuidet, et insidiari amplius incipit, acriores quam consuerat tentationes admouet, ita ut plerumque sic resistentem animam tentet, sicut ante nunquam tentauerat, quando possidebat. Unde scriptum est: »Fili, accedens ad seruitium Dei, sta in iustitia et timore, et prepara animam tuam ad tentationem .«  Unde et demoniacus qui a Domino sanatur, ab exeunte demone discerpitur, sicut scriptum est: »Et clamans, et multum discerpens eum exiit ab eo .« Debet ergo uigilanter doctor proficienti anime, que illam tentationes sequantur, innotescere, ut cautam se ualeat contra maligni spiritus insidias preparare. Unde bene nunc post descriptam ciuitatem Ierusalem in latere, dicitur prophete: »Et ordinabis aduersus eam obsidionem, et edificabis munitiones, et comportabis aggerem.« In qua enim iam pacis uisio describitur, ei necesse est, ut tentationum bellum nuntietur, nam ut ualeat illa pacis gaudia eterna pertingere, hanc hic procul dubio oportet tribulationum certamina cumulata  sustinere. De qua bene dicitur, »Ordinabi, aduersus eam obsidionem.« Predicator quippe contra erudiendam animam obsidionem ordinat, cum premuniendo indicat quibus se modis uitia uirtutibus opponunt, quomodo luxuria castitatem feriat, qualiter ira tranquillitatem animi perturbet, quantum inepta letitia uigorem mentis resoluat, qualiter multiloquium munitionem cordis destruat, quomodo inuidia caritatem interficiat, quemadmodum superbia arcem humilitatis effodiat, qualiter fallacia, cum ueritatem in sermone corruperit, hanc etiam in cogitatione uiolet, ut qui uerum dicere noluit, quod intellexit, iam nec intelligat, quod dicere ualeat. Ordinatur ergo a predicatore obsidio, cum per sancte admonitionis uerba singulis quibusque  uel quibus modis uitia insidientur ostenditur. Et contra Ierusalem, quam describit in latere predicator munitiones edificat, quando mala que que, quam munita contra mentem ueniant demonstrat, ut sese uitia sub uirtutum specie abscondant, quatenus, sicut sepe iam diximus, immoderata ira iustitia uideri appetat et discipline remissio mansuetudo uideri uelit, et tenacia sese parcimoniam nominet, et inordinata rerum effusio se beneuolentiam appellet: quasi enim edificate munitiones contra mentem sunt, quando uitia sub uirtutum specie excrescunt, et in alto se ostendunt per imaginem, que in imo iacent semper per actionem. Adhuc additur: »Et comportabis aggerem.« Quo enim mens desiderare celestia ceperit, et in illam maligni spiritus  tentationibus suis terrenas amplius cogitationes exaggerant. Propheta ergo aggerem comportat, cum predicator sanctus bonis mentibus qualiter terrena desideria subrepere solent denuntiat, atque adhuc additur: »Et dabis contra eam castra, et pones arietes in gyro.« Quasi dat contra animam doctor castra, quando malignorum spirituum contra eam collectas atque adunatas insidias indicat, ut aliquando non solummodo ex uno, sed ex cunctis uitiis simul tentent. Nam sunt quedam uitia, quasi per quamdam sibi cognationem propinqua, sicut dissolutio spiritus, appetitus gule, et immunditia luxurie, sicut multiloquium, fallacia atque periurium. Ex desolatione [dissolutione] quippe spiritus mens ad ingluuiem uentris rapitur, et dum cibis uenter tenditur, ad  luxuriam caro retrahitur, superbiendo captiua. Et rursum ex multiloquio fallacia generatur, quia ualde difficile est, ut qui multa loquitur non etiam mentiatur. Sepe mendacium etiam periurio tegitur, ut ante humana iudicia ueletur. Superbia quoque esse sine inuidia aut inani gloria nullatenus potest. Superbus etenim quisque honorem quem ipse ambit, aliis inuidet. Et cum hunc fortasse obtinuerit, in elatione glorie temporalis attollitur, atque quod alios conspicit minime percipere potuisse, hoc se per inanem gloriam gaudet pre ceteris habere. Sciendum quoque est, quod sepe nonnulla uitia ad mentem non simul ueniunt, sed supponuntur, ut unum alteri in tentatione succedat. Et aliud contra faciem  uenit, aliud uero in tentationem se ex latere subiicit, quatenus dum alteri resistitur, ab altero mens decepta rapiatur. Ipsa enim, que superius diximus uitia plerumque se alia pro aliis furtiue supponunt. Sicut nonnunquam dum iram uincere in nobismetipsis conamur, plusquam necesse est lenitas mentem occupat, ut asperitatem peccantibus, quam oportet minime preponat. Sepe uero dum nobis inesse incauta lenitas displicet, zelus se ad feruorem trahit, atque extra patientie limitem, animum captiuum ducit. Quia ergo permista simul uitia atque adunata contra mentem ueniunt, recte in predicatoris ore contra descriptam Ierusalem castra proponuntur. Et quia aliquando singula hinc inde mentem feriunt, in gyro arietes ordinantur. Ponit ergo predicator arietes in  gyro, dum caute denuntiat, quam caute luxuria percutit, quam aspere impatientia occidat, quam laboriose auaritia accendit et interimit, quam tumide superbia exstinguit. In gyro itaque arietes ponere, est predicando ostendere qui undique soleant animam mucrones uitiorum ferire. Sequitur: »Et tu sume tibi sartaginem ferream, et pones eam murum ferreum inter te et ciuitatem.« Quia ferrum forte metallum est, et in sartagine cibus frigitur. Quid per sartaginem ferream, nisi spiritalis zeli fortis frixura signatur? Omnis quippe spiritalis zelus doctoris animam frigit, quia ualde cruciatur, dum infirmos quosque eterna deserere, et rebus temporalibus delectari conspicit. Quam bene Paulus sartaginem ferream sumpsit, cum zelo animarum cruciatus  dicebat: »Quis infirmatur, et ego non infirmor? Quis scandalizatur, et ego non uror?«  Ipsum suum cor, quod animarum zelus succenderat, quid aliud, quam sartaginem fecerat, in quo amore uirtutum contra uitia ardebat? Quod enim urebatur, sartago erat. Inardescebat enim et coquebat, quia accendebatur amaritudine, sed uirtutum alimenta preparabat ex sua afflicta cogitatione. Sed quid est, quod eamdem sartaginem propheta inter se et ciuitatem, murum ferreum ponit? nisi quod idem fortis zelus, qui nunc in mente doctoris agitur, in die extremi iudicii, inter eum et animam quam a uitiis zelatur testis est, ut etsi audire is qui docetur noluerit, doctor tamen pro zelo, quem exhibet de auditoris negligentia, reus non sit. Murum ergo ferreum  inter se et ciuitatem ponit, quia in ultionis tempore inde doctor a damnationis periculo munitur, unde nunc per zelum custodie cordis frixuram patitur. Nullum quippe omnipotenti Deo tale est sacrificium, quale est zelus animarum. Hinc enim per Psalmistam dicitur: »Zelus domus tue comedit me .« Sumamus ergo sartaginem ferream, et ponamus eam murum ferreum inter nos et ciuitatem, id est, assumamus zelum fortem, ut inter nos et auditoris nostri animam inueniamus hanc postmodum fortem munitionem. Tunc enim hunc murum ferreum inuenturi sumus, si nunc eum fortiter teneamus, uidelicet docendo, suadendo, increpando, mulcendo, terrendo, aliquando leniter, aliquando  etiam seuerius agendo. De qua recte seueritate subditur. »Et obfirmabis faciem tuam ad eam, et erit in obsidionem.« Quid est obfirmare faciem ad Ierusalem in latere descriptam, nisi ut ei anime, cui celestis pacis doctor uisionem denuntiat, si adhuc eam infirmari in suis actibus conspicit, remissiorem et clementiorem se ostendat? Unde scriptum est: »Filie tibi sunt? serua corpus earum, et non ostendas hilarem faciem tuam ad illas .« Infirme quippe anime, atque ad appetitum mundi dedite, aliquando melius ex seueritate seruantur, ut obfirmata facies, id est, per seueritatis custodiam ab omni spe friuole remissionis abducta inconstantem animam terreat, atque a dilectione uitiorum districtionis uigore constringat. Quod cum a doctore agitur semper  necesse est, ut dulcedo et humilitas in corde teneatur: quatenus et multum amet, et nunquam contra eum per elationem superbiat, cui tamen amorem suum et humilitatem pro utilitate eius prodere recusat. Sequitur: »Et circumdabis eam.« Circumdat doctor auditoris animam, cum in omne, quod in hac uita agitur, tentationum laqueos apponi posse denuntiat, ut dum ubique fit mens pauida, ubique circumspecta quanto timidior, tanto uigilantior uiuat. Sequitur: »Signum est domus Isrel.« Si ad historiam obsidionis, que iuxta litteram facta est, signum est domus Isrel, quod propheta fecit; si ad mysterium, quod quotidie erga unius cuiusque animam a doctore agitur, signum est domus Isrel, et hoc quod egit et hoc quod agendo nuntiauit. Quia sicut domus  Isrel obsidionem corporaliter pertulit, ita unaqueque anima, que iam seruire omnipotenti Deo incipit, obsidentes se insidias malignorum spirituum sentit, a quibus si uere eripi appetit, scire debet quia sua uirtute eripi non possit, sed eius necesse est ut adiutorium speret, qui nos et in carne corruptibili uiuentes, per redemptionis sue mysterium potest etiam supernos spiritus, qui sunt sine carne, roborare, iehsu Christus Dominus noster.

»Et tu dormies super latus tuum sinistrum, pones iniquitates domus Isrel super eo, numero dierum quibus dormies super illud, et assumes iniquitatem eorum. Ego autem dedi tibi annos iniquitatis eorum, dierum numero trecentos et nonaginta dies, et portabis iniquitatem domus Isrel.  Et cum compleueris hec, dormies super latus tuum dextrum secundo: et assumes iniquitatem domus Iuda quadraginta diebus. Diem pro anno, diem, inquam, pro anno dedi tibi.«  Queramus qui sunt anni trecenti nonaginta, qui pro diebus totidem supputentur, quibus in sinistro latere propheta dormierit, uinctus atque constrictus, ita ut in latus se alterum non moueret, captiuitatem et miserias decem tribuum, id est, Isrelis ostendens. Et qui alii quadraginta anni, quibus pro Iuda et iniquitatibus eius in dextro iacuerit latere, siue, ut narrat sancta Scriptura , dormierit, de Isrel hoc dicendum est, quod sub rege Phacee filio Romelie, qui undeuicesimus regnauit in Isrel annis  uiginti, uenit Theglatphalasar rex, Asur, et cepit Aion et Abel domum Maacha et Iane et Cedes et Azor, et Galaad, uniuersamque terram Nephthalim, et transtulit eos in Assyrios. Post quem regnauit in Isrel Osee filius Hela annis nouem, captusque est cum omni Samaria a Salmanasar rege Assyriorum, et translatus in Hela et Abor fluuios Gozam in ciuitatibus Medorum. Sexto autem Ezechie regis anno, ut sancta Regum narrat historia, captus est Osee. A quo, si per ordinem supputemus, quot annis Isrel fuerit in angustia, et iugo pressus captiuitatis, sic inuenire poterimus: a sexto anno usque ad uicesimum nonum annum, tot enim Ezechias regnauit annis, supputantur anni uiginti quatuor; cui successit Manasses, regnauitque quinquaginta quinque.  Post hunc Ammon regnauit annis duobus, post quem Iosias annis triginta duobus. Cui successit Ioachim, qui et Eliachim cognominatus est, et regnauit annis undecim. Post quem Ioachin cognomento Iechonias, qui statim ductus in captiuitatem, regnauitque pro eo Sedechias annis undecim, sub quo capta est Ierusalem templumque destructum est. Fiunt itaque a prima captiuitate Isrel, que facta est sub rege Phacee usque ad undecimum annum Sedechie quo templum desolatum est, anni centum septuaginta quatuor. A secunda quando captus est Osee et omnis subuersa Samaria anni centum octoginta quinque. Fueruntque desolationis templi anni septuaginta, qui additi prime captiuitati faciunt annos ducentos triginta et quatuor. In secundo enim Darii regis  Persarum anno templum exstructum est, a Zorobabel filio Salathiel et Iesu filio Iosedech, prophetantibus Aggeo et Zacaria, qui regnauit annis triginta sex, unoque sublato adduntur anni eius triginta quinque. Post quem regnauit Xerxes filius Darii annis uiginti. Post quem Artabanus mensibus quatuor. Xerxes, qui cognominabatur Malepoxei [], annis qudraginta. Post quem Xerces mensibus duobus, et Sogdianus mensibus quatuor. Cui successit Darius cognomento Nothus, qui regnauit annis decem et nouem. Post quem Artaxerxes cognomento Mnemon, Darii et Parisatidis filius, regnauit annis quadraginta, qui ab Hebreis Assuerus appellatur, sub quo Mardochei et Esther narratur historia, quando omnis populus Iudeorum de mortis periculo liberatus  recepit pristinam libertatem. Fiuntque a secundo anno Darii usque ad extremum annum Assueri anni centum quinquaginta quinque, menses quatuor. Qui additi superioribus annis ducentis triginta quatuor, faciunt annos trecentos octoginta nouem, menses quatuor. Dextri autem lateris dormitio, id est, annorum quadraginta, facile supputatur. Post Eliacim enim, qui cognominatus est Ioachim, regnauit filius eius Ioachin cognomento Iechonias mensibus tribus, quo regnante ascenderunt serui Nabuchodonosor regis Babylonis in Ierusalem, et circumdata est urbs munitionibus, »uenitque Nabuchodonosor rex Babylonis ad ciuitatem cum seruis suis, ut oppugnarent eam. Et egressus est Ioachin rex  Iuda ad regem Babylonis ipse et mater eius, et serui eius et principes eius, et eunuchi eius. Et suscepit eum rex Babylonis anno octauo regni sui, et protulit inde omnes thesauros domus Domini, et thesauros domus regie .« Et post paululum: »Et transtulit omnem Ierusalem, et uniuersos principes, et omnes fortes exercitus, decem millia in captiuitatem, et omnem artificem et clusorem. Nihilque relictum est, exceptis pauperibus populi terre .« Quo facto cum infinita populi multitudine et cunctis opibus Ierusalem, regnauit Sedechias annis undecim, sub quo capta urbs, templumque destructum est. Cuius solitudo usque ad secundum annum Darii permansit annis septuaginta. Tricesimo autem desolationis templi anno Cyrus regnauit  in Persis, subuerso Astyage rege Medorum, qui iuxta prophetiam Isaie quinquaginta ferme millia hominum de tribu Iuda remisit in Ierusalem et uasa templi, que Nabuchodonosor asportauerat, et cetera que narrat Esdre historia. Sicuti igitur in Isrel, hoc est, decem tribubus a Phacee rege, sub quo Salmanasar Isrelitici populi multa uastauit, usque ad quadragesimum annum Assueri, supputamus annos trecentos nonaginta, quando Iudaici populi persecutio mitigata est, sic a primo anno Iechonie, quando magna pars Ierusalem translata est in Babylonem, usque ad primum Cyri regis Persarum annum, qui desolationis templi erat annus trigesimus, supputantur anni quadraginta. Sub quo Iudeorum laxata captiuitas est, et libertas populo reddita. Quidam  trecentos nonaginta annos Isrelis et quadraginta Iude iungentes, faciunt annos quadringentos triginta. Et uolunt eos impleri a baptismate Saluatoris, usque ad consummationem mundi. Alii uero et maxime Iudei a secundo anno uespasiani, quando Ierusalem a Romanis capta, templumque subuersum est, supputari uolunt in tribulatione et angustia, et captiuitatis iugo populi constituti annos quadringentos triginta, et sic redire populum ad pristinum statum, ut quomodo filii Isrel qudringentis triginta annis fuerunt in Aegypto, sic et in eodem numero finiatur extrema captiuitas. Scriptumque est in Exodo: »Habitatio autem filiorum Isrel quam habitauerunt in terra Aegypti anni quadringenti triginta .« Et iterum: »Factum est post  annos quadringentos triginta egressus est omnis exercitus Domini nocte.« Satisque miror, cur uulgata exemplaria centum nonaginta annos habeant, et in quibusdam scriptum est centum quinquaginta, cum perspicue et Hebraicum et Aquila, Symmachusque et Theodotion trecentos nonaginta annos teneant, et apud ipsos Septuaginta, qui tamen non sunt scriptorum uitio deprauati, idem numerus reperiatur. Difficillimam questionem et ne dicam superbe a nullo explanatam, non tam nostri scientia, quam Domini gratia exposuisse nos credimus, impleto illo quod ille pollicitus est: »Querite et inuenietis, petite et accipietis, pulsate et aperietur uobis .« Qui autem uoluerit supputare a prima  captiuitate, que facta est sub Manahem filio Gaddi, rege Isrel, qui regnauit in Samaria decem annis, quando uenit Phul rex Assyriorum in terram Isrel, et mille talenta accepit argenti, et post eum alios duos annos Phacee, qui regnauit in Isrel, inueniet uicesimo octauo anno Assueri regis compleri trecentos nonaginta annos, quando Esther fertur historia, quod credibilius est, neque enim finito imperio Assueri, sed adhuc regnante eo Isrel iugum grauissime seruitutis abiecit.

»Et ad obsidionem Ierusalem conuertes faciem tuam et brachium tuum erit exsertum, et prophetabis aduersus eam.« Preparatione uultus opus est ac robore et confirmatione exserti brachii atque nudati, ut non solum uoce, sed et gestu et habitu prophetantis urbis obsidio demonstretur.

 »Ecce circumdedi te uinculis et non te conuertes de latere tuo in latus alterum, donec compleas dies obsidionis  tue.« Sinistre partes, quia sine templo et notitia Dei fuerant in Samaria delegantur Isreli: dextre Iude, in qua Dei cultus et religio. Et notandum, quod in altero sit peccantium pena, in altero uirtutis exercitatio, nec conuertit se de altero in alterum latus, ut nulla cruciatuum requies indicetur, donec impleatur supradictorum dierum perfecta conclusio. Quod dies prophete, hoc annus est patientibus. Et quos annos putabat Laban, Iacob erant quasi pauci dies . Non solum autem in suppliciis uarietas est, pro diuersitate meritorum, sed in bonorum quoque retributione Agni in dextera, hedi stant in sinistra.  Inde et in alio loco scriptum est: »Cor sapientis in dextera eius, cor autem stulti in sinistra eius .« Alia sunt Domini uincula, quibus ligamur in salutem, alia diaboli, quibus decem et octo annis ligauerat mulierem in Euangelio. Unde et »funibus peccatorum suorum unusquisque constringitur,« que soluit Dominus per typum Lazari suscitati, qui fasciolis et institis uinctus iacuerat in sepulcro.

»Et tu sume tibi frumentum et hordeum, et fabam et lentem et milium et uiciam, et mittes ea in uas unum, et facies tibi panes numero dierum quibus dormies super latus tuum trecentis nonaginta diebus, comedes illud. Cibus autem tuus, quo uesceris, erit in pondere uiginti stateres in die, a tempore usque ad tempus comedes illud, et  aquam in mensura bibes, sextam partem hin, a tempore usque ad tempus bibes illud, et quasi subcinericium hordeaceum comedes illud, et stercore humano operies illud in oculis eorum.«  Iubetur autem propheta famem futuram et inopiam populi Isrel opere demonstrare. Sicut enim in rerum omnium penuria non queruntur ciborum diuersitates et delicie, sed quomodo uenter impleatur, sic nunc propheta frumentum et hordeum, fabam, lentem et milium auenamque mittit in unum uas, facit trecentos nonaginta panes, quos per singulos dies comedat, qui panes habent uicenos siclos, id est, stateres. Siclus autem, id est stater, habet drachmas quatuor. Drachme autem octo latinam unciam  faciunt, ita ut unus panis decem uncias habere dicatur, quo trahitur magis anima quam sustentatur, sterilitatem cibi aque auget sterilitas, sextam enim partem mensure Hebraice, que appellatur hin, iubetur per singulos dies bibere. Porro hin duos choas Atticos facit, quos nos appellare possumus duos sextarios Italicos, ita ut hin mensura sit Iudaici sextarii nostrique castrensis, cuius sexta pars facit tertiam partem sextarii Italici. Qui cibus et potus iuxta inclytum oratorem non uires tribuit, sed mortem prohibet. Quod autem dicit, »a tempore usque ad tempus comedes uel bibes illud,« a uespere usque ad uesperum significat, licet quidam male ab anno usque ad annum intelligi putent. Ipsique panes instar hordeacei panis subcinericii fiunt. Diciturque ei ut humano  stercore operiat eos, non ignorantibus his qui comesturi sunt, solet quippe res incerta miserias temperare, sed uidentibus et in oculis eorum, ut ante aspectus horrorem, quam gustus nauseam sustineat. Notandum quoque quod iuxta numerum dierum sinistri lateris trecenti nonaginta subcinericii panes iubeantur fieri, et per singulos dies comedi, et de quadraginta dierum dextri lateris panibus omnino taceatur, ut occulte sancta Scriptura significet non eamdem penam esse populi peccatoris, si tamen notitiam habeat Dei, et eius qui a religione ueri Dei omnino discesserit. Possumus hic et hoc dicere iuxta intelligentiam spiritalem, quod Iudaicus populus post offensam Dei usque hodie subcinericios panes comedat, mixtos frumento, hordeo, faba ac lente,  milio et auena. Quorum alter hominum, alter iumentorum cibus est. In eo enim, quod uidentur in unum Deum credere, habent aliquid et frumenti. Quod autem filium negant, hordeo iumentorum pascuntur, et fabis, quibus comedentium uenter inflatur, et mens opprimi dicitur, in tantum ut pythagoreis quoque cibus detestabilis sit. Propter lentem Esau primogenita perdidit. Milium rusticorum et agrestium et altilium cibus est. Auena siue uicia et olyra bruta pascuntur animalia. Quod autem scribitur iuxta Septuaginta Elias fugiens Iezabel  inuenisse panem , id est subcinericium, persecutionis et penurie signum est. Unde et a eoruis pascitur, ut quia cibum non inuenerat in Isrel, nationum que immunde erant pasceretur alimentis.  Lex quoque ipsa, quam legunt et non intelligunt, subcinericius panis est, et opertus humano stercore. Quamobrem et Paulus apostolus lucra legis et pristinarum ceremoniarum obseruantiam dicit se habuisse quasi stercora, ut Christum lucrifaceret .

»Et dixit Dominus: Sic comedent filii Isrel panem suum pollutum inter gentes, ad quas eiiciam eos. Et dixi: Ah ah ah, Domine Deus, ecce anima mea non est polluta, et morticinum et laceratum a bestiis non comedi ab infantia mea usque nunc. Et non est ingressa in os meum omnis caro immunda. Et dixit ad me: Ecce dedi tibi fimum boum pro stercoribus humanis, et facies panem tuum in eo.« Prophetas iuxta Zacariam uiros esse portentosos,  qui suis operibus futura portendant, et de quibus loquitur Deus: »In manibus prophetarum assimilatus sum ,« in multis locis creberrime legimus. Sicut igitur Ezechiel panem comedit in stercore, sic et filii Isrel uel omnis populus Iudeorum, siue, ut alii putant, decem tribus comedebant panem pollutum in nationibus, licet non sit ad eos comminatio, qui iam eiecti sunt, sed ad eos qui eiiciendi de terra repromissionis. Quod cum propheta didicisset, iuxta Aquilam, tertio detestatus est, »Ah ah ah.« Denique impetrat quod rogauit, et sententie austeritas mitiori imperio temperata est. Queritur cur Ezechiel faciliora renuerit, et Osee scorto statim fuerit copulatus, nec contradixerit, imo nec responderit castum habere se corpus, neque  commistione meretricis debere maculari, dicente Apostolo: »Qui adheret meretrici, unum corpus efficitur .« Ex quo ostenditur figuram fuisse Synagoge uel Ecclesie, non uere iuxta litteram perpetratam. Quod ipsum exponentes prophetam plenius disseruimus. Morticinum dicitur, quod absque effusione sanguinis amittit uitam, et in quo moritur anima. Laceratum a bestiis, quod Grece appellatur . Quod autem pro humano stercore boum conceditur fimus, leuiora significantur mala, dum iubentur quidem coctum in bubulo stercore comedere panem, sed ab humani stercoris longe esse immunditia, et usque hodie in populo Iudeorum seruatur ista sententia, ut non comedant panem suum in humano stercore, neque enim idolis  seruiunt, nec uaria demonum portenta uenerantur, sed in fimo bubulo, dum omnia propter carnem et uentrem, et terre huius bona operantur, secundum quod dicitur: »Qui fecerit ea, uiuet in eis,« nos autem terrena contemnimus, et non solum humani stercoris calcamus cibos, et terrenas delicias putamus esse pro nichili, sed comedimus panem qui de celo descendit, et fruimur illo cibo de quo Psalmista decantat: »Panem angelorum comedit homo ,« nequaquam Aegyptiis carnibus, sed manne tenuitate uiuentes.

»Et dixit ad me: Fili hominis, ecce ego conteram baculum panis in Hierusalem, et comedent panem in pondere, et in sollicitudine, et aquam in mensura, et in angustia bibent, ut deficientibus  pane et aqua corruat unusquisque ad fratrem suum, et contabescant in iniquitatibus suis.« Omnis sinistri et dextri lateris dormitio, et subcinericii panis, sexque specierum uarietate commisti mundi mala significans: illo tendit, ut inediam ciborum in Hierusalem et aque penuriam incredibilem protestetur. »Ita ut unusquisque corruat ad fratrem suum.« Ab alio auxilium sperans, quod in se esse non preuidet. Natura enim hominum est, ut prementibus malis et angustiarum pondere, in proximo magis quam in se habeant fiduciam. »Contabescuntque in iniquitatibus suis.« Dum pro iniquitatibus cuncta patiuntur. uereorque ne ista panis contritio, et iam in nostra inueniatur Hierusalem,  in qua uisio pacis cernitur, quem conterit Dominus, quando irascitur, et indignos nos suo iudicat pane. Atque utinam saltem in pondere eum et sollicitudine mereamur accipere, et arentem linguam nimia siccitate, extremus Lazari digitus irroret . Deficiente autem pane et aqua Ecclesie, corruit uir contra fratrem suum, et ubique discordia est, scindentibus nobis Christi tunicam, quam nec milites in passione Saluatoris scindere ausi sunt, et contabescentibus in iniquitatibus nostris, dum Dei iustitiam non habemus. Scriptum est in Ieremia, quod »paruuli,« id est, uulgus Ecclesie, »petierunt panem, et non fuerit qui eis frangeret .« Paulus uero, qui uir erat, et sciebat Christum panes fregisse legales, ac dedisse discipulis erogandos,  loquitur confidenter: »Panis quem frangimus, nonne communicatio corporis Christi est? .« Baculumque uel fortitudinem panis comedere non possunt, qui lacte infantie indigent, nec ualent accipere solidum cibum. Nihilque ita uescentis animum roborat, quomodo panis uite, de quo scriptum est: »Et panis confirmat cor hominis.«



CAPUT u. In cesarie et barba diuersa iudicia populi significantur; et de malis futuris super Ierusalem.

»Et tu, Fili hominis, sume tibi gladium acutum radentem pilos, et extrahe per caput tuum et barbam tuam, et assumes tibi stateram ponderis, et diuides eos, tertiam partem igne combures in medio ciuitatis, iuxta completionem dierum conclusionis,  et tertiam partem concides gladio in circuitu eius. Tertiam uero aliam disperges in uentum, et gladium nudabo post eos, et sumes inde paruum numerum, et ligabis eos in summitate pallii tui. Et ex eis rursum tolles, et proiicies in medio ignis, et combures eos igne, et ex eo egredietur ignis in omnem domum Isrel.«  In consequentibus enigma capillorum in tres partes diuisorum, ipse Dominus edisserit per prophetam dicens: »Tertia tui pars peste morietur, et fame consumetur in medio tui;« famem et pestilentiam igne esse significans. »Et tertia tui pars gladio cadet in circuitu tuo.« Foris cedes ac bella describens. »Tertiam uero, inquit, partem tuam in omnem uentum dispergam,« eos esse demonstrans, qui  ducendi sunt in captiuitatem. Post quos se dicit nudare uel effundere gladium suum, ut nec captiuitas nouissimum sit malorum, sumereque de ipsis dispersis atque captiuis, et ligare in summitate pallii sui, eos qui de captiuitate redituri sunt in Hierusalem, et ex ipsis quoque tollere aliquam partem et igne flammaque consumere, significans Macedonios, sub quibus habitatores Iude, et precipue Hierusalem dura perpessi sunt. Quod autem dicit, ex eo, id est, populo Iudeorum, siue iuxta Septuaginta, ex ea, ut subaudiatur urbe Ierusalem. »Egredietur ignis in omnem domum Isrel.« Machabeorum historia narrat  quod quedam pars Iudeorum se tradiderit Antiocho Epiphani et eum ad  persecutionem populi concitaret, et multa alia, que in eadem scribuntur historia, et in Iosephi uoluminibus precipueque dissensione Hyrcani et Alexandri, per quorum occasionem consul Pompeius Ierusalem cepit, et Romane ditioni subdidit, que postea sub Tito et uespasiano urbs capta, templumque subuersum. Et post quinquaginta annos sub Aelio Adriano usque ad solum incensa ciuitas atque deleta est, ita ut pristinum quoque nomen amiserit. Quomodo autem in cesarie et barba pulchritudinis ac uirilitatis indicium est, que si radantur, feda nuditas apparet, et uniuersi corporis pars extrema, atque ut ita dicam emortua in capillis ac pilis est: ita Ierusalem et populus eius emortuus et a uiuo Dei corpore separatus fami ac pestilentie, cedi et  gladio, captiuitati ac dispersioni, traditur. De qua dispersione sub figura capillorum aliqua pars ligatur in summitate pallii ut modicum quid rursum tradatur incendio. De quo infinita flamma ac pene uniuersa deuastans egreditur in omnem domum Isrel. Quod iuxta mysticum sensum aliter intelligi potest. Nam et in Iob ita scriptum legitur  »Et tonso capite corruens in terra adorauit .« Quid per decisos capillos, nisi sacramentorum subtilitas? Quid per caput nisi summa sacerdotii designatur? Unde et ad Ezechielem prophetam dicitur: »Tu, fili hominis, sume tibi gladium acutum radentem pilos, et assumes eum, et duces per caput tuum et barbam.« Ut uidelicet prophete facto iudicium Redemptoris exprimatur. Qui in  carne apparens caput rasit, quia regnum Isrelitarum deserens, decorem uirtutis eius amputauit. Quid uero hoc loco per terram, nisi peccator exprimitur? Primo quippe peccanti homini dictum est: »Terra es, et in terram ibis.« Terre ergo nomine peccatrix gentilitas designatur? Nam cum iustam Iudea se crederet, constat quam reproba de gentilitate sentiret. Paulo attestante, qui ait: »Nos natura Iudei et non ex gentibus peccatores .« Mediator noster quasi detonso capite in terram corruit: quia Iudeam deserens dum sacramenta sua ab eius sacerdotio abstulit, ad notitiam gentilium uenit; capillos enim a capite rasit, quia sacramenta legis ab illo primo suo sacerdotio sustulit: et in terram corruit, quia saluandis se peccatoribus dedit, dumque eos  qui sibi iusti uidebantur deseruit, hos qui se iniustos et nouerant et fatebantur assumpsit. Sequitur:

»Hec dicit Dominus Deus: Ista est Ierusalem, in medio gentium posui eam, et in circuitu eius terras, et contempsit iudicia mea, ut plus esset impia quam gentes, et precepta mea ultra quam terre, que in circuitu eius sunt. Iudicia enim mea proiecerunt, et in preceptis meis non ambulauerunt.«  Ierusalem in medio mundi sitam hic idem propheta testatur, umbilicum terre eam esse demonstrans. Et Psalmista natiuitatem exprimens Domini: »ueritas, inquit, de terra orta est .« Ac deinceps passionem: »Operatus est, ait, salutem in medio terre .« A partibus enim orientis  cingitur plaga, que appellatur Asia. A partibus occidentis, eius que uocatur Europa. A meridie et austro, Libya et Africa. A septentrione, Scythis, Armenia atque Perside, et cunctis Ponti nationibus. In medio igitur gentium posita est, ut quia »notus erat in Iudea Deus, in Isrel magnum nomen eius ,« omnes in circuitu nationes illius sequerentur exempla, que gentium circa se positarum impietatem secuta uicit etiam ipsas in scelere suo.

»Idcirco hec dicit Dominus Deus, quia superastis gentes, que in circuitu uestro sunt, in preceptis meis non ambulastis, et iudicia mea non fecistis, et iuxta iudicia gentium, que in circuitu uestro sunt, non estis operati. Ideo hec dicit Dominus Deus: Ecce ego ad te, et ipse ego faciam in medio tui  iudicia in oculis gentium, et faciam in te que non feci, et quibus similia ultra non faciam, propter omnes abominationes tuas.« Quid, inquit, causer quod in preceptis meis non ambulaueritis, et iudicia mea non feceritis, cum etiam omnes in circuitu nationes uiceritis scelere uestro, et non feceritis que illi naturali lege scripta in cordibus suis sepe fecerunt? Idcirco non per angelos, neque per aliquos ministros, sed ipse ego in te faciam iudicia mea uidentibus cunctis, que ante non feci et ultra non faciam. Dicens autem iudicia ostendit sententie ueritatem, ne ira mensuram penarum uideatur excedere. Nec fecit in ulla natione talia, qualia fecit in Ierusalem: »Quia seruus, qui nouit uoluntatem domini sui, et non facit eam, uapulabit multis ;  potentesque potenter tormenta patientur .«

»Et similia, inquit, ultra non faciam.« Pulchre dixit »similia non faciam.« Multo enim post interfectionem Christi, duriora facturus est. Aliud est enim interdum coluisse idola, propter que ante puniti sunt; et aliud Dei Filium trucidasse.

»Idcirco patres comedent filios in medio tui, et filii comedent patres suos, et faciam in te iudicia. Et uentilabo uniuersas reliquias tuas in omnem uentum.« Ad id quod supra dixerat: »Quia superastis gentes, que in circuitu uestro sunt, in preceptis meis non ambulastis, et iudicia mea non fecistis,« tertio retulit ideo. Primum ita: »Ideo hec dicit Dominus Deus: Ecce ego ad te, ipse ego faciam in medio tui iudicia.« Secundo: »Ideo patres comedent  filios in medio tui.« Tertio: »Ideo uiuo ego, dicit Dominus Deus, nisi pro eo, quod sanctum meum uiolasti in omnibus offensionibus tuis,« et reliqua. Attamen notandum quod ubi decora sunt et honesta ac pro merito eorum qui ea sustinent, se ipsum facere Deus profitetur. Ubi autem tristia et non Deo digna, dicit quidem fieri, sed non a se ut in presenti: »Ideo patres comedant filios in medio tui, et filii comedant patres suos.« Non enim dixit, Ego faciam ut patres comedant filios suos in medio tui, et filii comedant patres suos. Quod autem decorum erat, nec Dei maiestate uidebatur indignum, ipsum se dicit facere. Sequitur enim: »Et faciam in te iudicia, et uentilabo uniuersas reliquias tuas in omnem uentum.«  Tale quid et in maledictis Deuteronomii inuenire poterimus, et precipue in illo loco: »Glorificantes me glorificabo. Qui autem despiciunt, ad nichilum deducentur .« Eos enim qui se glorificant, ipse glorificat. Qui autem eum despiciunt non a Domino despicientur, uel deducentur ad nichilum , sed absolute deducentur ad nichilum, non a Deo, sed pro meritis suis atque peccatis. Legimus in Regum uolumine  famis necessitate cogente, a matre filium deuoratum. Iosephus quoque in obsidione Ierusalem, multa huiuscemodi facta commemorat. Quando autem patres comederunt filios, uel filii patres, nulla narrat historia, nisi forte in multis necessitatis malis etiam hec facta esse credendum sit. Potest hoc ipsum  referri, et ad nostram Ierusalem, quando magistri, contra discipulos, id est patres contra filios, et discipuli contra magistros, id est filii aduersum patres, seditione mutua concitantur. Et impletur illud quod per Apostolum dicitur: »Si autem inuicem mordetis et accusatis, uidete ne ab inuicem consumamini .« Unde et propheta mystico sermone cantabat: »Cum appropinquarent aduersum me, qui affligunt me, ut comederent carnes meas .« Et Iob simile quid loquitur: »Si autem dixerunt ancille mee, Quis det nobis ut de carnibus eius comedamus .« Et super magistris, qui lucra sectantur de discipulis salutisque eorum nullam curam gerunt dicitur: »Qui deuorant populum meum sicut cibum panis .« De quibus et Apostolus:  »Et comedunt, inquit, domos uiduarum .« Possumus patres qui comederint filios, et filios qui comederint patres, non solum in Babylonia, sed et in Romana obsidione intelligere. Illud autem quod dicitur: »Et uentilabo uniuersas reliquias tuas in omnem uentum,« magis ad Romanam pertinet captiuitatem, quando in toto orbe dispersi sunt. Et hec est in omnem uentum capillorum barbeque dispersio.

»Idcirco uiuo ego, dicit Dominus Deus, nisi pro eo quod sanctum meum uiolasti in omnibus offensionibus tuis, et in cunctis abominationibus tuis, ego quoque confringam te, et non parcet oculus meus, et non miserebor.« Proprie hoc ad Ierusalem dicitur, quia sancta mea uiolasti me deserens, et in templo meo idola coluisti, ego quoque confringam  omnia idola tua, et conteram atque concidam, siue abiiciam, quia prius abiecisti me. Et non parcet oculus meus cum te uidero, fami, gladio, seruituti, colla submittere, nec miserebor, quia misericordiam meam non mereris. Scriptum est enim: »Beati misericordes, quoniam ipsi misericordiam consequentur .« Hoc idem et in Ecclesia intelligendum est; quod magistris et sacerdotibus qui egerint negligenter, possit Deus quotidie dicere: »Quia sancta mea uiolastis, in cunctis offensionibus uestris, et in uniuersis abominationibus que egistis, ego quoque uos conteram atque confringam.« Reddamque per me quod in meum populum perpetrastis: de quo contra pastores hic idem propheta plenius loquitur,  quod lanis ouium operiantur, et lacte uescantur et caseo, et fractum pecus ac morbidum non requirant.

»Tertia tui pars peste morietur et fame consumetur in medio tui. Et tertia tui pars gladio cadet in circuitu tuo. Tertiam uero partem tuam in omnem uentum dispergam, et gladium euaginabo post eos, et implebo furorem meum et requiescere faciam indignationem meam in eis, et consolabor, et scient quia ego Dominus locutus sum in zelo meo, cum impleuero indignationem meam in eis.« De quo capitulo, quia supra diximus nunc omittendum uidetur. Hoc autem addam quod necessarium est, in eo quod ait: »Implebo furorem meum, et requiescere faciam indignationem meam in eis, et consolabor,  et scient quia ego Dominus locutus sum in zelo meo, cum impleuero indignationem meam in eis,« quomodo sentiendus sit furor et indignatio et zelus Dei, sepe exposuimus, quod humanis Deus loquatur affectionibus, non quo ipse irascatur, sed quo nos per penas atque cruciatus Deum sentiamus iratum. Zelus autem sub metaphora uiri et uxoris accipiendus, qui quandiu uxorem diligit zelotypus est, si neglexerit, dicit illud quod in consequentibus dicturi sumus: »Zelus meus recedet a te, et ultra non irascar tibi;« quodque iniungitur: »Et scient quia ego Dominus locutus sum in zelo meo,« non illi qui consumpti sunt fame et pestilentia, nec qui gladio ceciderunt in circuitu ciuitatis, sed illi qui dispergentur in omnem uentum aliorum mortibus,  suisque miseriis sentient iratum Deum, quem clementem sentire noluerunt.

»Et dabo te in desertum in conspectu omnis pretereuntis.« Prodest autem Ierusalem omnia in ea uitia desolari, et ad desertum redigi, et sua eam cognoscere peccata, ut que ceteris gentibus in exemplum uirtutum esse debuerat, sit exemplum miseriarum. Filias autem eius urbes uel uiculos intelligere possumus, siue ecclesias in toto orbe dispersas, ut quicunque huius peregrinus est seculi, et dicit cum Psalmista: »Aduena sum et peregrinus, sicut omnes patres mei .« Et de quo dicitur: »Non dixerunt, qui preteribant: Benedictio Domini super uos ,« uideat opprobrium eius et doleat.

 »Et eris opprobrium et blasphemia, exemplum et stupor in gentibus, que in circuitu tuo sunt, cum fecero in te iudicia in furore, et in indignatione, et increpationibus ire, quia ego Dominus locutus sum.« Gemitu autem dignam Ierusalem cum offenderit Deum, ut faceret in ea iudicia in furore et in indignatione, testatur Paulus, qui dicit: »Eramus natura filii ire, sicut et ceteri .« Et iterum: »Qui sumus in tabernaculo ingemiscimus aggrauati ,« loquimurque cum Ierusalem. Iram Domini sustinebo, quia peccaui ei.

»Quando misero sagittas famis pessimas, que erunt mortifere, et quas mittam ut disperdam uos. Et famem congregabo super uos, et conteram in  uobis baculum panis.«  Famem et pestilentiam et bestias pessimas, et quidquid aliud malorum sustinemus in seculo propter nostra uenire peccata manifestum est. Unde et fames illa, que facta memoratur in Ruth  et Regum uolumine , sub Elia, quando tribus annis et sex mensibus celum clausum est, et sub Eliseo , cuius incredibilem inopiam repentina abundantia compensauit. Dei iudicio missa est. Quod non solum tunc in Ierusalem factum est, sed et in nostra fit Ierusalem, in qua propter magnitudinem peccatorum primum fames mittitur audiendi sermonem Dei. Deinde famem mors sequitur, ut qui non audiuimus: »Gustate et uidete quoniam suauis est Dominus ,« postea sentiamus: »Mors  peccatorum pessima est .« De firmamento et baculo panis supra diximus:

»Et immittam in uos famem et bestias pessimas usque ad internecionem. Et pestilentia et sanguis transibunt per te, et gladium inducam super te, Ego Dominus locutus sum.« Bestias pessimas induci super terram solitudinis, que fame, gladio, peste uastata est, presentia quoque ostendunt tempora, quando familiare animal canis in dominorum carnes rabie concitatur, et ursis ac lupis cunctisque aliis generibus bestiarum terra completur, pestilentiamque et sanguinem transire per eam, morbum gladiumque significat. Sed et in nostram Ierusalem mittuntur bestie pessime, quando tradimur in passiones ignominie, et in reprobum sensum, et conscientiam peccatorum,  que excruciant atque dilacerant animum nostrum, dissensiones, hereses, schismata, emulationes, inuidie, tristitie, detractiones, desideria multa, auaritia, que est radix malorum omnium, bestie pessime sunt, que cum fuerint in nobis, meremur audire: »Corriget te preuaricatio tua.« Precamurque et dicimus: »Ne tradas bestiis animas confitentes tibi.«



CAPUT uI. Propheta ostendit populum plagis percussum propter peccatum idololatrie.

»Et factus est sermo Domini ad me dicens: Fili hominis, pone faciem tuam ad montes Isrel et prophetabis ad eos et dices, Montes Isrel audite uerbum Domini: Hec dicit Dominus Deus montibus,  et collibus, rupibus et uallibus,« etc. Quod sepe in hoc propheta dicitur: »Adonai Dominus,« propter Grecos et Latinos, qui Hebraice lingue non habent scientiam, breuiter exponendum uidetur. Adonai unum nomen est de decem uocabulis Dei, et significat Dominum, quo sepe et in hominibus utimur. Denique et Sara uocans Abraham dominum suum , hoc uocabat nomine. Et ubi dicitur: »Domine mi rex, Adonai scriptum est. Quando igitur duo Domini et Domini iuncta sunt nomina, prius nomen commune est, secundum proprie Dei, quasi ineffabile, et quod scriptum fuit in lamina aurea que erat in fronte pontificis. Montes autem Isrel, qui simulacris demonum fuerant occupati,  non auribus, sed imperio et potentia creatoris suum audiunt et intelligunt Creatorem. Quomodo mare uidit et fugit, Iordanis conuersus est retrorsum .« Non utique carnis oculis quibus non uidebat. Et ad mare dicitur: »Tace, obmutesce ;« et uentorum flatibus imperatur, iubeturque uermi, qui Ione percussit umbraculum . Et de eadem terra scriptum est: »Qui respicit terram et facit eam tremere .« Ad quos propheta loquitur, indicans idola destruenda, et aras uniuersasque ceremonias, quibus prius idolis seruierunt, conterendas. Possumus montes accipere eos, qui potentia sapientiaque et scientia ac diuitiis precellebant. Et hoc animaduertendum quod obfirmaquidem facies, et ponitur contra montes, sed nequatur  quam solis montibus, sed et collibus loquitur et rupibus et uallibus, in quibus inferior dignitas et gradus prudentie scientieque cognoscitur. uidentur mihi montes tropologice esse, qui ad perfectam scientiam peruenerunt. Colles, qui paulo inferiores sunt. Rupes qui nullam habentes scientiam, et tantum in conuersatione fidentes aliqua sibi de Scripturarum interpretatione presumunt, »habentes« iuxta Apostolum, »zelum Dei, sed non iuxta scientiam .« ualles autem appellari nouissimos in Ecclesia, qui et uita et scientia inferiores, tamen de conuentu Dominico non recedunt, qui omnes uerbum Dei iubentur audire, ut unusquisque pro suo modulo et sensu intelligat quid Dominus precipiat.

 »Ecce ego inducam super uos gladium, et disperdam excelsa uestra, et demoliar aras uestras, et confringentur simulacra uestra, et deiiciam interfectos uestros ante idola uestra, et dabo cadauera filiorum Isrel ante faciem simulacrorum uestrorum, et dispergam ossa uestra circa aras uestras in omnibus habitionibus uestris.« Montibus dicit Isrel quod disperdat Dominus excelsa eorum, in quibus adorabant homines fictos deos, et aras simulacraque confringat et cultores eorum in conspectu fanorum interfici faciat, ut iaceant cadauera mortuorum ubi prius iacebant hostie, et dispergantur ossa non montium, sed eorum qui iacebant in montibus in circuitu ararum, et in cunctis urbibus uiculisque Isrel. Hoc iuxta litteram, alioquin et super  eos qui eriguntur in superbiam, et de quibus Apostolus loquitur : »Scientia inflat, caritas edificat.« Inducitur gladius ut omnia eorum simulacra, que de suo finxerunt animo conterantur, et interfecti iaceant, et mortuos esse se sentiant, nichil sibi simulacra sua atque figmenta prodesse cernentes. Quodque dispergere se dicit ossa montium circa aras, fortissimos quosque eorum a se mutuo indicat separandos. Prodest enim peruerse scientie malos a malis diuidi; et ut illi qui consensu pessimo edificabant turrem pro utilitate propria, dissipati sunt, diuiseque lingue eorum, ne consensus pessimus peiores eos faceret , ita ossa montium dispergantur ut uanos conatus suos intelligant. Hoc  quod nos posuimus: »Et dabo cadauera filiorum Isrel ante faciem simulacrorum uestrorum,« in Septuaginta non habetur.

»Urbes deserte erunt, et excelsa demolientur, et dissipabuntur et interibunt are uestre et confringentur et cessabunt idola uestra, et conterentur delubra uestra, et delebuntur opera uestra, et cadet interfectus in medio uestri, et scietis quoniam ego Dominus.«  Causa perspicua cur urbes montium deserende sint, scilicet ut demoliantur excelsa, areque et idola destruantur, et delubra pereant, et omnis simulacrorum cultura desistat, cadantque interfecti in medio montium, et sciant quia ipse sit Dominus. Per que occasio nobis datur spiritalem magis intelligentiam sequi, ut urbes  Hereticorum, que interpretantur Ecclesie et excelsa superbie eorum, et are peruersorum dogmatum confringantur, et idola pereant, que de suo sibi corde simularant, et conterantur delubra non templa, que contra templum Domini surrexerant, Grecoque sermone appellantur , id est, fana atque delubra et omnia opera montium conterantur, quia non opera Dei sunt, sed magistrorum false scientie. Cumque ceciderint in medio montium, uel quos ipsi montes interfecerant uel ecclesiasti uiri, qui eos male uiuentes in salutem suam occiderant, tunc finis erit montium superborum, ut cognoscant quod ipse sit Dominus. Potest autem fieri ut de uno populo montium Isrel, aliis interfectis agnoscant alii: Pestilente enim flagellato stultus astutior erit.

 »Et relinquam in uobis eos, qui fugerint gladium in gentibus cum dispersero uos in terras. Et recordabuntur mei liberati uestri in gentibus, ad quas captiui ducti sunt.« Illud quod Dominus loquitur ad Eliam: »Reliqui mihi septem millia uirorum, qui non curuauerunt genu ante Baal.« Et Paulus apostolus scribit: »Et nunc in hoc tempore reliquie secundum electionem gratie salue facte sunt .« Potest huic capitulo conuenire. Et apostoli enim, qui erant de semine Isrel, et gladium fugerant, idcirco sunt reseruati ut dispergerentur in gentibus, et in terris Euangelium predicarent, ac recordarentur in gentibus Dei, in quibus captiuitatis tempore uersabantur. Potest autem et hoc dici, quod ideo aliqui de captiuitate Iudaica, reseruandi  sunt, ut in gentibus recordarentur nominis eius, illiusque potentiam predicarent. De hereticorum quoque populis, qui euadere potuerint gladium, perditionis eorum, et pessimam factionem, que contra Deum fuerat concitata huc illucque dispersi recordabuntur nominis Dei, agentes penitentiam, et captos se a uiris ecclesiasticis exsultabunt.

»Quia contriui cor eorum fornicans et recedens a me. Et oculos eorum fornicantes post idola sua, et displicebunt sibimet super malis que fecerant in uniuersis abominationibus suis. Et scient, quia ego Dominus non frustra locutus sum, ut facerem eis malum hoc.«  Iurauit autem Dominus, iuxta LXX, atque decreuit se facturum esse, que  opere demonstrauit, siue contriuit ut fornicans cor et recedens a Deo, eorum de quibus per Oseam loquitur: »Spiritu fornicationis seducti sunt .« »Et oculos fornicantes post idola.« Per quorum fenestras mors intrasse perhibetur, quam ob causam et in Daniele  duo presbyteri preceperunt reuelari Susannam, ut nudati corporis decore fruerentur. Nec frustra locutus est Dominus ut faceret malum uel mala, quando ad comminationem eius, agunt penitentiam, qui sententie subiacebant. Sin autem cor durum sit et indomabile, ne per penas quidem sentiens beneficia corrigentis, dicitur ad eos: Sine causa percussi filios uestros, disciplinam non recepistis. Prodest autem et hereticis ut conteratur cor eorum, thesaurus pessimus dogmatum  peruersorum, quia recessit a Domino. Et fornicantes oculi post adinuentiones suas, qui cum Domini fuerint recordati, displicebunt sibi in uniuersis abominationibus suis, et intelligentes uere fidei ueritatem, scient quia ipse sit Dominus. Qui idcirco sepe infert tribulationem, que patientibus perniciosa uidetur et pessima, ut ad penitudinem conuertantur.

»Hec dicit Dominus Deus: Percute manum tuam, et allide pedem tuum, et dic, Heu! ad omnes abominationes malorum domus Isrel.« Magnitudinem peccatorum iubetur propheta manibus pedibusque ac sermone monstrare, ut gestu corporis et inclinatione uocis habitum stupentis mirantisque et plorantis ostendat. Quomodo enim si  quando nouum aliquid mirandumque conspicimus, tam corpore, quam animo perhorrescimus, ita ut complodamus manus et pedes allidamus ad terram, et uocem inclinemus ad fletum: sic nunc propheta cernens oculis animi futura supplicia ad uniuersas abominationes malorum Dominus Isrel loquitur, que sequuntur. Percutimur spiritaliter manu quando a malis nos operibus separamus. Allidimus pedem, quando non gradimur itinere peccatorum. Plangimus atque ploramus, quando nobis displicent, que geruntur. Hec est autem causa plangendi, quod habitatores montium et ararum, idolorumque cultores, gladio, fame, peste, ruituri sunt, qui uariis ducuntur erroribus, et quotidie mutant fidem circumferunturque omni uento doctrine, isti ceduntur gladio, et  diuiduntur in partes unitatem ecclesiastice fidei relinquentes. Qui uero spiritales non habet cibos, fame moritur nesciens eum, qui dixit: »Ego sum uita .« Porro, qui uel singulis uel pluribus deditus uitiis ab eis non potest separari, quasi quadam uterina pestilentia corruit.

»Qui longe est, peste morietur. Qui autem prope est gladio corruet, et qui relictus fuerit atque circumdatus, fame morietur, et implebo indignationem meam in eis.« Qui obsidionem urbis effugerit, et ad deserta migrauerit, peste morietur, qui prope fuerit cadet hostium gladio; quem autem circumdederit hostilis exercitus, fame interibit et penuria. In hisque omnibus implebitur indignatio  Dei. Ut cognoscant, qui remanserint, quia ipse sit Dominus. Qui ab Ecclesia quoque recesserit, statim peste morietur. Qui sciolus sibi uidetur et diligens nisi cauerit, gladio ferietur inimici. Qui simplici contentus fide, instar brutorum animantium uersatur quidem in Ecclesia; sed tamen in nullo bono opere proficit, nec imitator est formice, que in messe preparat cibos sibi atque comportat. Iste fame morietur, et in omnibus his implebitur ira Domini.

»Et scietis quia ego Dominus, cum fuerint interfecti uestri in medio idolorum uestrorum, per circuitum ararum uestrarum in omni colle excelso et in cunctis summitatibus montium, et subter omne lignum nemorosum, et subter uniuersam quercum frondosam, locum ubi accenderunt thura  redolentia uniuersis idolis suis.« Perspicuum est iuxta litteram, et interpretatione non indiget, quod in montibus Isrel, et in excelsis collibus inter ipsa idolorum altaria lucosque, qui appellantur ligna nemorosa, Isreliticus sit cesus exercitus, ut ubi peccauerant, ibi punirentur. Iuxta anagogen sequamur ordinem propositum quando magistri hereticorum ab ecclesiasticis uiris, qui sunt instructi scientia Scripturarum contriti fuerint atque superati, uidemus interfectos peruersorum dogmatum iacere inter simulacra, que finxerant, et eos, qui se eleuabant contra scientiam Dei, stratos in montibus collibusque subtus omne lignum nemorosum, qui habebant uerba pompatica, umbramque foliorum, et poma bonorum operum non habebant, qui erant sub omni  quercu frondosa, que non affert fructus hominum, sed porcorum. Ubi accenderunt thura redolentia, non Deo, sed idolis suis. Nec dicere poterant quod de Ne scriptum est: »Odoratus est Dominus odorem bone fragrantie .« Et id quod Paulus loquitur, Christi bonus odor sumus Deo in omni loco. Quomodo autem sanctus in odore suo delectat Deum, sic peccator ex cuius persona psalmus ille canitur: »Computruerunt, et corrupte sunt cicatrices mee, a facie insipientie mee .« accendit idolis suis thura fetentia.

 »Et extendam manum meam super eos et faciam terram desolatam, et destitutam a deserto Deblatha in omnibus habitationibus eorum. Et scient quia ego Dominus  O montes Isrel, cum interfecti uestri ceciderunt in medio ararum idolorumque uestrorum, in omni colle excelso, in cunctis montium summitatibus, compleueroque lucos uestros cadaueribus mortuorum, in quibus quondam accenderunt idolis suis thura redolentia, tunc extendam manum meam ad ultionem, que fuerat huc usque contracta, et redigam uniuersam terram Isrel in solitudinem a deserto Deblatha, que est in terra Emath, que hodie uocatur Syrie. In cunctis habitationibus eorum.« Ut omnibus pateat nichil esse inter solitudinem et mare Magnum,  quod non hostilis mucro consumpserit. Multi putant eumdem esse locum, de quo in Ieremia scriptum est: Et apprehenderunt Sedechiam in deserto, quod est iuxta Iericho, et omnis comitatus eius diffugit ab eo. Cumque comprehendissent regem, adduxerunt eum ad regem Babylonis in Reblatha, que est in terra Emath, et ob uicinam imo similitudinem Daleth et res Hebraicarum litterarum, que paruo apice distinguuntur, uel Deblatha uel Reblatha appellari. Iuxta mysticos autem intellectus, extendit Dominus manum suam super omnes qui heretico fuerint errore decepti, ut terram eorum, que interpretatur Ecclesia, faciat desolatam a deserto Deblatha, quod in lingua nostra massam ficorum sonat, caricarumque inter se compactarum, ut postquam in simulata  dulcedine, que non erat terre culte, sed solitudinis amaritudinem repererint, tunc cognoscant quia ipse sit Dominus. »Mel enim distillat de labiis mulieris meretricis, que ad tempus impinguat uescentium fauces, et postea amarius felle reperitur.« Hoc significant et duo calathi ficorum, qui positi sunt in Ieremia contra faciem templi . Unus ficorum optimarum, et unus pessimarum: quorum alter ad Ecclesiam Christi refertur, alter ad congregationem malignantium.



LIBER QUINTUS


 Iuxta finem precedentis libri meritam penam ex sermone Domini predixit propheta his qui in montibus Isrel et in excelsis idolis seruiebant; et iuxta mysticum sensum, hereticos recta sententia perculit, qui in montibus superbie errorum suorum simulacra colebant. Nunc similitudo minatur eis interitum et afflictionem prenuntiat finemque debitum, ut sustineant ire Domini uindictam et percipiant operis sui mercedem condignam. Unde et sequitur.




CAPUT uII. De instanti et longa captiuitate et eiusdem causa; et populus non rebellans proiicit diuitias longe propter fugam.

»Et factus est sermo Domini ad me dicens: Et tu,  fili hominis, hec dicit Dominus Deus terre Isrel, Finis uenit, finis super quatuor alas terre, etc.«  Quas nos plagas mundi interpretati sumus, orientem uidelicet et occidentem, meridiem et septentrionem. De quibus alis et Isaias loquitur: »Domine, ab alis siue a finibus terre, portenta audiuimus,« que in toto orbe per apostolos gerebantur. Et de sanctis scriptum est, »Si dormieritis inter medios cleros, penne columbe deargentate, et posteriora dorsi eius in pallore auri . Unde et Dominus cum appropinquasset et uidisset Ierusalem fleuit, et dixit: Quoties uolui congregare filios tuos, sicut gallina congregat pullos suos sub alas suas, et noluisti .« Iste est, qui in Deuteronomii  cantico , expandens alas suas suscepit et assumpsit eos in humeris suis. Quidam spiritales alas terre quibus ad celestia subuolamus quatuor ponit genera credentium, domum Aaron, et domum Leui, et domum Isrel, et timentes Dominum; de quibus Psalmista canit: »Domus Isrel, benedicite Dominum; domus Aaron, benedicite Dominum; domus Leui, benedicite Dominum: Qui timetis Dominum, benedicite Dominum .« In Aaron sacerdotium, in Leui edituos et ministros, in Isrel cunctum populum in timentibus proselytos intelligens. Nos autem simpliciter explanandum putamus, quod post comminationem montium Isrel ad omnem terram Isrel, siue decem, siue duodecim tribuum sermo propheticus dirigatur, et nequaquam propheta  uentura prenuntiet, sed iam ingruentem uideat captiuitatem. Quinto enim anno Sedechie cepit Ezechiel in Babylone prophetare captiuis. Et anno nono uenit Nabuchodonosor, et obsedit Ierusalem, cepitque eam anno undecimo Sedechie. Ex quibus perspicuum est uenisse finem et appropinquasse non super montes et colles rupesque et ualles, sed super quatuor plagas terre, ex omni parte Isrel, non omnis terre. Quod si dixisset, de toto mundo credi poterat, sed terre simpliciter, quod significat Isrelis. Sic enim ceperat: »Hec dicit Dominus Deus terre Isrel, Finis uenit, finis super quatuor plagas terre.«

»Nunc finis super te, et mittam furorem meum in te, et iudicabo te iuxta uias tuas, et ponam  contra te omnes abominationes tuas. Et non parcet oculus meus super te, et abominationes tue in medio tui erunt: et scietis quia ego Dominus.« Ad terram igitur Isrel sermo dirigitur, quod uenerit super eam finis, et consummatio, et emittat Dominus furorem suum in eam non iniustum, et tantum de indignatione uenientem, sed plenum equitatis atque rationis, ut iudicet eam secundum uias suas, et ostendat illi omnes abominationes suas, ut recordetur operum suorum et intelligat quid mali gesserit. Quod autem dicit: »Non parcet oculus meus super te, et non miserebor,« quasi clementissimus medicus incidere cupiens putridas carnes, et cariosa uulnera adurere cauterio, non parcit, ut parcat, non miseretur, ut misereatur magis, ne quid  putridum uiuasque carnes sui uicinia corrupturum remaneat in corpore: »Percutit autem Dominus quem diligit, et castigat omnem filium quem recipit .« Cuius intelligentie illud est: »Ego percutiam, et ego sanabo .« Omnis enim medicina habet ad tempus amaritudinem, sed postea fructus doloris sanitate monstratur. Tale quid et per Amos Deus loquitur: »Quoniam uos cognoui de uniuersis tribubus terre, idcirco ulciscar super omnia peccata uestra .« »Nouit enim Dominus eos qui sunt eius.« Et uias, inquit, illius totiusque uite gressum abominationesque, et ponam maculas in medio eius, ut ante oculos peccatricis, que pro sanitate punitur, pristina peccata ponantur. Cumque  hoc fecerit Dominus, scient qui cruciati sunt, quod ipse sit Dominus. Hoc ipsum sonat, et illud testimonium: »Ulciscar Iacob secundum uias suas, et iuxta adinuentiones eius reddam illi .«

»Hec dicit Dominus Deus: Afflictio una, afflictio ecce uenit, uenit finis, uenit finis. Euigilauit aduersum te, ecce uenit. uenit contractio super te, qui habitas in terra.« Dicit autem quod extremum peccatorum terre Isrel tempus aduenerit, ut iam non effugiat sententiam Dei, quam longo tempore merebatur. Et quia necdum compleuerat peccata sua, propterea differebatur supplicium, secundum illud quod scriptum est: »Necdum enim completa sunt peccata Amorrheorum .« Unde et Dominus ad Iudeos: »Et uos, ait, implete mensuram patrum uestrorum  .« uenit tibi ergo miseria, uenit afflictio, uenitque captiuitas, et ne putes me rursum futura minitari, ostendo digito atque demonstro. »Ecce finis uenit, uenit finis.« Qui hucusque dormitare uidebatur tibi et quiescere, euigilauit contra te repente atque surrexit: »uenit contritio,« que in Hebraico dicitur sephphira. Quam semper pauida tibi uenire metuebas, id est, ordo contextusque malorum omnium. Porro quod dicitur: »super te, qui habitas in terra,« iuxta illud Apocalypsis Ioannis debemus accipere: »ue super omnes, qui habitant in terra ;« sanctus enim non est habitator terre, sed aduena atque peregrinus, dicitque aduena sum et peregrinus, sicut omnes patres mei. Quamobrem et Abraham Hebreus, id est, peregrinus  transitorque memoratur, de presenti seculo ad futura transire festinans. Possumus hunc locum et spiritaliter interpretari contra populum Iudeorum super quem uenit finis et consummatio, »a sanguine Abel iusti usque ad sanguinem Zacarie filii Barachie, quem interfecerunt inter templum et altare .« Quandiu enim non miserunt manus in filium Dei, dormitauit eis Domini sententia et dilata est. Quando uero interfecerunt heredem, ut periret hereditas, tunc euigilauit aduersum eos atque surrexit omnis ordo miseriarum et perplexio, quia non quesierunt celestia, sed terre herere cupierunt.

»uenit tempus, prope est dies occisionis, et non glorie montium.« Occisionis autem tempus et famis,  nunc quoque in Iudaico populo comprobatur non habente prophetas nec uerbum Dei, quo anima credentium pascitur: Montes autem magistros intellige, qui habent notitiam Scripturarum. De quibus et in alio loco dicitur: »Illuminans tu mirabiliter a montibus eternis .« Porro Septuaginta qui dixerunt, »non cum perturbatione, et non cum doloribus,« illud significant, quod tantam habebant ignorantiam Dei, et animi cecitatem, ut nec turbentur in sceleribus suis, nec penitentie dolore crucientur.

»Nunc de propinquo effundam iram meam super te, et replicabo furorem meum, et iudicabo te iuxta uias tuas. Et iam ponam  tibi omnes  abominationes tuas.« Si a quinto anno transmigrationis regni Iechonie usque ad nonum annum regni Sedechie, quando uenit Nabuchodonosor et obsedit Ierusalem, supputare uoluerimus, tres anni erunt medii. Unde recte dicitur. »Nunc de propinquo effundam iram meam in te .« Nequaquam tibi uentura predicam, nec comminabor, que longe post futura sunt. Nunc complebo in te furorem meum. Qui furor et ira non absque iudicio est. Sed ut reddat uias tuas in caput tuum, et omnes abominationes tuas sentire te faciat. Possumus autem et de extrema captiuitate dicere, quod post interfectionem Christi, quando uenit eis finis et euigilauit aduersum eos peccatum, impletum est illud quod scriptum est: »Nunc peruenit in eos ira  Dei in finem.« Quando a Tito et uespasiano Ierusalem circumdata est, et aduenit desolatio eius, et impletum est: »Ecce relinquetur uobis domus uestra deserta .« Tunc iudicati sunt iuxta uias suas et blasphemias quibus Dominum negauerunt, et senserunt furorem Dei, et omnis indignatio eius super illos effusa est, receperuntque scelera sua ut permaneat desolatio templi usque ad consummationem.

»Et non parcet oculus meus neque miserebor, sed uias tuas imponam tibi et abominationes tue in medio tui erunt, et scietis quia ego Dominus percutiens.« »Causas seueritatis et austeritatis, siue ut heretici putant crudelitatis Dei, quod non parcat oculus eius nec misereatur, subiecit dicens:  »uias tuas dabo tibi, et abominationes tue in medio tui erunt.« Ut sentias que fecisti, et uidens abominationes tuas uel in conspectu tuo, uel in medio omnium positas emendes errorem penitudine, et recedens a pristinis operibus, cum oderis, que fecisti, tunc sentias quod ipse sit Dominus, qui ideo percutit ut emendet, et castigat omnem filium quem recipit .

»Ecce dies, ecce uenit, egressa est contractio, floruit uirga, germinauit superbia, iniquitas surrexit in uirga impietatis, non ex eis, et non ex populo, neque ex sonitu eorum, et non erit requies eis. uenit tempus, appropinquauit dies. Qui emit, non letetur; et qui uendit, non lugeat: quia ira super omnem populum eius. Quia qui uendit, ad id  quod uendidit non reuertetur, et adhuc in uiuentibus uita eorum. uisio enim ad omnem multitudinem eius non regredietur. Et uir in iniquitate uite sue non confortabitur.«  Contracta est, inquit, dies, et abbreuiata, instatque uicina captiuitas, floruitque uirga, que multo uobis tempore minabatur, et de flore fructum plagarum parturit, superbia uestra germinauit, quod merebamini, ut super uirga impietatis uestre, qua subiectos uos impie cedebatis, consurgat iniquitas, que non est ex miserabili populo neque ex his qui instar brutorum animantium dicuntur a magistris, neque ex clamore eorum et sonitu quo frustra uociferantur a sacerdotibus Phariseisque seducti ut consona uoce  clamarent et dicerent: »Crucifige! crucifige talem!« Unde non eis erit requies, sed eterna captiuitas. Porro Septuaginta iuxta illum sensum in quo scribitur: »Neque enim scitis quid uentura dies pariat,« dixerunt: »Ecce dies parit, quod multo ante conceperat; »uenitque finis, et egressa est complexio,« que mala uestra omnia complectatur et teneat. In eo autem, quod et ipsi similiter transtulerunt,« floruit uirga,« illo testimonio uti possumus. »Ne auferas uirgam a filio tuo .« Et Apostolus: »Quid uultis? in uirga ueniam ad uos, an in caritate et spiritu mansuetudinis ?« Sed et Deus ore Psalmiste resonat: »uisitabo in uirga iniquitates eorum, et in flagellis peccata eorum. Misericordiam autem meam non dispergam ab eis .« Ideo ergo Dominus uisitat et percutit, ut moriatur et pateat omnis superbia, que diu iacebat inclusa, et suscitetur iniuria contra ortam et germinantem superbiam, conteraturque fortitudo iniqui, non cum perturbatione, neque cum festinatione. Finis enim florentis uirge sanitas est atque correptio, que non eorum merito uenit, qui corripiuntur, nec pulchritudine, quam in se non habent, sed misericordia Domini. Locus difficilis et inter Hebraicum et Septuaginta multum discrepans, quibus pleraque de Theodotionis editione addita sunt, ut aliquam habere consequentiam uiderentur: »uenit tempus, appropinquauit dies.« Non solum ad Ierusalem dicitur, quod uenerit ei tempus captiuitatis, et appropinquauerit dies quo Babylonio sit  uallanda exercitu, sed et ei, qui exstructis et dilatatis horreis exsultabat, Dominus loquitur: »Stulte, hac nocte auferetur a te anima tua. Que autem preparasti cuius erunt ?« Unde et Apostolus: »Tempus, ait, abbreuiatum est.« Et in alio loco: »Preterit enim figura huius mundi .« Notandumque quod non in futurum distulerit, sed de presenti dixerit, preterit. Et quotidie labitur figura mundi. Nunquam enim in eodem statu permanet, sed semper crescentium et decrescentium figura preteruolat et mutatur. Unde et Dominus: celum, inquit, et terra preteribit. Sin autem hec quibus omnia, que in mundo sunt continenter pretereunt, atque pertranseunt, quid potest in humanis rebus esse perpetuum? »Qui emit, non letetur;  et qui uendit, non lugeat.« Naturale est in possessionum emptione letari, in uenditione lugere. Cum autem instet seruitus atque captiuitas, et gaudium et tristitia, in utroque sunt uana. Unde et Apostolus: »Tempus abbreuiatum est. De cetero, qui habent uxores sic sint, quasi non habeant, et qui flent, tanquam non fleant. Et qui gaudent, tanquam non gaudeant. Et qui emunt, quasi non possideant; et qui utuntur mundo isto, quasi non utantur .« Nam et diluuium ementes oppressit, atque uendentes, ut Dominus loquitur in Euangelio: »Quia ira super omnem populum eius.« Hoc in Septuaginta non habetur, pro populo potest multitudo et turba iuxta Hebraicum accipi. Hoc  enim significat amona. Causaque perspicua est, quod idcirco qui emit, gaudere non debeat, et qui uendit lugere desistat, quia ira Dei in breui uentura sit super omnem multitudinem terre Iudee, siue Ierusalem. Ex superioribus enim intelligitur in quibus scriptum est:

»Hec dicit Dominus Deus Isrel. Qui uendit, ac id quod uendidit non reuertetur.« Iuxta Hebraicum morem loquitur. Omnis enim emptio ad uenditorem reuertebatur quinquagesimo anno emissionis qui apud illos uocatur iubileus. Ante igitur quam annus remissionis adueniat, quando possessiones ad priores dominos reuertuntur, ingruet captiuitas, que omnem urbis auferet consuetudinem. Porro quod Septuaginta transtulerunt, quia qui emet, ad uenditorem  non reuertetur, cum iuxta historiam penitus non cohereat, iuxta anagogen hunc sensum habere potest, ut dicamus eum, qui heretico fuerat errore deceptus, cum intellexerit magistri fraudulentiam, nequaquam reuerti ad uenditorem, id est, ad magistrum, sed eum despicere atque contemnere. »Et adhuc in uiuentibus uita eorum, quia uisio ad omnem multitudinem eius non regredietur.« Quomodo possessio non reuertetur ad priorem dominum, euersione urbis instante, sic uisio et comminatio prophetalis, que ad omnem multitudinem urbis dirigitur, nequaquam regredietur, et irrita fiet, sed rebus explebitur uiuentibus adhuc his ad quos prophetalis sermo dirigitur. Hoc autem ait, ut ostendat imminentem captiuitatem, ne secundum consuetudinem  dicerent, uisio hec in longos dies erit, et post tempora multa complebitur. Possumus et hoc dicere, quod postquam recesserit a Iudeis uisio prophetalis. »Lex enim et prophete usque ad Ioannem Baptistam ,« post interfectionem Saluatoris nequaquam regrediatur ad eos, nec ultra habere mereantur prophetas, significanterque ad omnem, inquit, multitudinem uisio non regredietur. Ergo regredietur ad eos qui ex Iudeis Domino crediderunt, Apostolos uidelicet, et reliquias populi Iudaici, que ex Isrel salue facte sunt. Sed nec isti duo uersus habentur in Septuaginta editione: »Et uir in iniquitate uite sue non confortabitur.« Septuaginta: »Et homo in oculis uite sue non obtinebit.« Et est sensus iuxta Hebraicum: Non proderit homini  iniquitas sua, nec ei prebebit aliquam fortitudinem. Iuxta Septuaginta: Et homo quod desiderauit, quod in mundo putauit esse pretiosum, non obtinebit, sed libertate pereunte, amittetur omne quod pulchrum est. Ambiguitas autem litterarum Hebraicarum iod et uau, que tantum magnitudine discernuntur, fecit alios iniquitatem, alios oculos interpretari.

»Canite tuba, preparentur omnes.« De tubarum clangore et sonitu in multis locis legimus, ut ibi: »Sicut tuba, exalta uocem tuam ;« et alibi: »Clangite in neomenia tuba in insigni die solemnitatis uestre ;« et in Apostolo: »Quoniam ipse Dominus in iussu, in uoce archangeli,  et in tuba Dei descendet de celo .« Et in Euangelio: »Nolite tuba clangere ante uos .« Et tubas ductiles atque argenteas Numerorum narrat historia , que sermoni prophetico comparantur et doctrine apostolice. Precipiturque nunc, ut omnes ad signum clangoris et buccine preparentur ad bella. Iuxta presentem autem sensum iubentur per ironiam, hi qui huic officio mancipati sunt, tuba clangere, ut omnes contra Babylonium parentur exercitum.

»Et non est, qui uadat ad prelium. Ira enim mea super omnem multitudinem eius.« Et hec in Septuaginta non habentur. Preceperat Deus ut tuba canerent ad exercitum preparandum, qui Babyloniorum posset resistere fortitudini, sed nichil  profuit imperasse, cum non sit in populo, qui audeat ad bella procedere. Idcirco autem eneruatus est populus, et caret uiribus preliandi, quia omnis ira Dei super omnem multitudinem eius, subauditur, Hierusalem urbis, siue terre Iudee. Sed et in nostra terra et Hierusalem, quando nos uel persecutio publica, uel uariorum incentiua uitiorum superare nituntur, frustra magistri canunt tuba et preparare nos ad bella festinant, eum nulla sit in populo fortitudo, que idcirco subtracta est, quia iram Domini presentia meruere peccata.

»Gladius foris, pestis et fames intrinsecus. Qui in agro est, gladio morietur; et qui in ciuitate, pestilentia et fame deuorabuntur. Et salui erunt qui fugerint ex eis. Eruntque in montibus, quasi columbe  conuallium omnes trepidi unusquisque in iniquitate sua.« Tres autem partes aliorum, qui in urbe pestilentia et fame moriantur, et aliorum quos gladius foris interficiet, et eorum, qui captiuitatem fuga euaserint, supra legimus. Quorum, qu saluus fuerit transibit ad montes, et instar mussitantium columbarum sua trepidus peccata defleuit. Tropologice uero sic intelligendum: quod qui in agro et campo est, extra fines Dominice ciuitatis, que interpretatur Ecclesia, aduersarii mucrone feriatur. Qui autem in ciuitate egerit negligenter nec preparauerit sibi cibos, de quibus in Prouerbiis scriptum est: »Qui operatur terram suam saturabitur panibus,« iste fame morietur et pestilentia. Pauci hi qui uel hereticorum gladium, uel desidie  sue famem mortemque uitauerint, non saluabuntur nisi in montibus et nisi assumpserint alas columbe, et auolauerint et requieuerint. Que columbe quandiu in uallibus sunt trepidant, et ad singula reformidant, quarum precipimur imitari innocentiam. Et de quibus in psalmo scriptum est: »Si dormiatis inter medios cleros, penne columbe deargentate, et posteriora dorsi eius in pallore auri . In cuius specie descendit Spiritus sanctus et mansit super Dominum Saluatorem.

»Omnes manus dissoluentur et omnia genua fluent aquis, et accingent se ciliciis, et operiet eos formido.« Pro genibus aquis fluentibus Septuaginta transtulerunt: »femora polluentur humore.«  Cum autem omnes trepidauerint, et ad montana confugerint, manus omnium dissoluentur, et nullus contra hostes poterit resistere, pauorisque magnitudine urina polluet genua, nec ualebit profluentes aquas uesica cohibere. Accingent se ciliciis et tremor omnia possidebit. Hoc in illo populo factum est, non solum sub Babyloniis, sed et sub Romanis, quando peruenit in eos usque ad finem ira Dei. Ceterum et in nostra Iudea, in qua est Domini confessio, quando multiplicate fuerint iniquitates, et refrixerit caritas multorum, omnes manus bonorum operum dissoluentur, et cuncta genua siue femora fluent aquis eorum qui illicitos quesierunt concubitus, et quos in lege fluxum seminis sustinentes et immundos Scriptura cognominat. Unde  qui tales sunt debent se accingere ciliciis penitentie et uenturum iudicium formidare, quod qui fecerit merebitur Isaiam audire, dicentem: »Confortamini manus dissolute, et genua debilia roboramini .«

»In omni facie confusio et in uniuersis capitibus »caluitium.« Rubor uultus pudoris indicium est, conscientia peccatorum lucet in facie, spesque salutis est, quando delictum sequitur uerecundia. Unde ad eam, que duro corde in suis peccatis gloriabatur, dictum est: »Facies meretricis facta est tibi, nescis erubescere .« Caluitium quoque capitis luctum significat, quando perdit decorem cesaries et pulchritudinem comarum amittimus. Denique ad Ierusalem dicitur: »Pro ornamento capitis tui  habebis caluitium propter opera tua .« Et idem propheta: »Summa, inquit, capita in omni loco attondentur, et omnis barba radetur .« Micheas quoque ad eamdem Ierusalem: »Decaluare, ait, et tondere super filios deliciarum tuarum, dilata caluitium tuum, sicut aquila .« Et super mortuis iubetur fieri caluitium. Soli autem sancti, hoc est, Nazarei, et qui ad pontificatum Domini peruenire mereantur, non radunt capita sua. Neque enim habent mortis opera, nec immundi sunt, quia Nazarei, id est, sancti Domini sunt. Quod si iuxta eos quispiam fuerit mortuus, omnes dies pristini non reputabuntur sanctificationis eorum. Samuel Dei sanctus erat, et propterea eterna capitis ornamenta possedit, audiuitque illud de Cantico  canticorum: »Cincinni tui nigri sicut coruus.« Porro Samson, quia perdidit comam, perdidit fortitudinem , paulatimque renascentibus capillis uires rediere pristine, ut plures multo moriens, quam uiuus occideret. Eliseus, licet corporis haberet caluitium, tamen quia Nazareus Domini erat, cincinnis capitis fruebatur . Unde pueri, quia paruuli erant, et necdum ad etatem uiri peruenerant, illudentes caluitio eius atque dicentes: »Ascende calue, ascende calue,« ferarum laniati sunt morsibus, quarum saltus ac silue sunt habitaculum.

»Argentum eorum foris proiicietur, et aurum eorum in sterquilinium erit.« Septuaginta. Argentum eorum in plateis proiicietur, et aurum eorum  contemptui erit. Fuga et captiuitate cogente diuitias; et auri argentique pondera proiicient in plateis, suas tantum animas seruare cupientes, ne sint ponderi que prius fuere luxurie. Alioquin et iuxta anagogen captiuorum atque fugientium de Ierusalem. Omne argentum proiicietur in plateis, in lata et spatiosa uia, que ducit ad mortem, quia angustam salutis semitam reliquerunt. Sed et omne aurum erit contemptui, uel in sterquilinium atque immunditiam reputabitur, non enim potest habere munditiam, quod extra Domini Ecclesiam est.

»Argentum eorum et aurum eorum non ualebit liberare eos in die furoris Domini.« Nulli enim dubium quin obsidionis et famis tempore, aurum et argentum esurientes non liberet, et illisi pretiosissimo  metallo dentes instar durissimi lapidis retundantur. Denique sequitur:

»Animam suam non saturabunt, et uentres eorum non implebuntur.« Presentibus malis didicimus multos diuites inter sericum, gemmas et auri argentique pondera egestate confectos, habuisse exitum mendicantium. Argentum autem et aurum eorum, qui extra Ecclesiam sunt, non liberare animas possidentium in die furoris Domini, sed eternam eos habere famem et inani uentre cruciari, ostendit illud testimonium in quo dicitur: »Redemptio anime uiri proprie diuitie .« Proprie diuitie sunt, quas nos Christi ueritas docuit. Qui precepit ut faciamus nobis amicos de iniquo mammona , qui nos recipiant in eterna tabernacula. »Quia  scandalum iniquitatis eorum factum est.«  Ideo, inquit, possidentium aurum et argentum, nec anima saturabitur, nec uenter implebitur, quia hoc ipsum aurum et argentum scandalum scelerum eorum factum est. Significat autem idola que auro argentoque fabricata suos contemnunt artifices. Pro quo LXX transtulerunt, »Quia cruciatus iniquitatum eorum fuit,« ut in suo iniqui errore crucientur, et se intelligant male Dei munera in blasphemiam conuertisse.

»Et ornamentum monilium suorum in superbiam posuerunt. Et imagines abominationum suarum et simulacrorum fecerunt ex eo.« Que ego, inquit, dederam in ornamentum possidentium, atque diuitias, illi uerterunt in superbiam, ut de quibus poterant  per eleemosynas et bona opera suam animam liberare ex illis haberent materiam arrogantie. Denique ex auro argentoque fecerunt idola, et mea munera in demonum simulacra uerterunt. Facilis autem tropologia quod aurum et argentum sensus, et eloquia Scripturarum que electa sunt mundi, et que nobis in ornamentum data sunt, heretici posuerunt in fomentum, et materiam superbie, et imagines diuersorum dogmatum et abominationum atque offendiculorum suorum fecerunt ex eis, ut per que poterant colere et adorare Deum, ex eis Deum offenderint.

»Propter hoc dedi eis illud in immunditiam, et dabo illud in manus alienorum, ad diripiendum, et  impiis terre in predam, et contaminabunt illud.« Quia ex auro et argento et ornamentis monilium, que dederam eis, imagines sibi abominationum suarum simulacrorumque fecerunt, propterea dedi eis illa in immunditiam et in stercora. Pro quibus Symmachus interpretatus est nauseam, uolens idolorum sordes exprimere. »Et tradam, inquit, ea in manus hostium, ut diripiant omnia,« et non tam contaminem, quam contaminata esse demonstrem, que prius uidebantur esse sanctissima. Nos quoque tradimur in manus inimicorum et alienorum a Deo, quando facimus ornamenta nostra simulacra demonum, et omnis gloria nostra possidetur ab impiis, siue pestilentibus terre, ut nos sue subiiciant potestati.

»Et auertam faciem meam ab eis, et uiolabunt  arcanum meum, et introibunt in illud emissarii, et contaminabunt illud.« Cum, inquit, propter superiores causas abominationum populi, auertero faciem meam ab eis, et nequaquam eos dignos meis oculis iudicauero, tunc uiolabunt arcanum meum; quod significat sancta sanctorum. Pro quo Septuaginta posuere: Et irrumpent in ea impii et pestilentes terre, que exceptis sacerdotibus soloque pontifice, nullus alius audebat intrare, quod scimus et a Babyloniis et a rege Antiocho Cneoque Pompeio, et ad extremum factum esse sub uespasiano et Tito, quando templum captum atque subuersum est, et omnia perpetrata que sequens prophete sermo complectitur. Ad nostra quoque mala opera auertit Deus faciem suam. Et quia auersa est facies, ideo  Dei uiolatur arcanum, ut pro sacerdotibus et sanctis Dei pestilentes ingrediantur, et uniuersa contaminent, ut qui locus esse debuit sanctitatis, fiat locus immunditie, iuxta illud euangelicum: »Domus Patris mei, domus orationis uocabitur, uos autem fecistis illam speluncam latronum.«

»Fac conclusionem, quoniam terra plena est iudicio sanguinum, et ciuitas plena iniquitate.« Igitur, o propheta, iram meam super terram Iudeam et super urbem Ierusalem breui sermone conclude, ut quomodo terra plena iudicio sanguinum, omnes enim in sanguine iudicantur fundentes innoxium sanguinem, quod et in Nabuthe persona fecisse Iudeos Scriptura commemorat, sic ipsorum quoque fundatur cruor, et plena iniquitatis ciuitas demonstretur.  Nam et sub Manasse repleta est urbs Ierusalem a porta usque ad portam sanguine prophetarum. uenietque eis conclusio et perturbatio atque confixio, ut nullus de imminentibus miseriis possit euadere.

»Et adducam pessimos de gentibus, et possidebunt domus eorum.« Pro sacerdotibus et prophetis pessimos cunctarum gentium adducam Babylonios, ut domus uestras possideant, uosque subiiciant seruituti. Sed et nostras domus, id est animas, templum enim Dei sumus, et Spiritus sanctus habitat in nobis, possidebunt pessimi demones, si fuerit terra nostra plena sanguinibus, et habitatio plena iniquitatis.

 »Et requiescere faciam superbiam potentium, et possidebunt sanctuaria eorum.« Propterea pessimi gentium possidebunt domus potentium et superborum, et obtinebunt sanctuaria eorum, quia locum sanctimonie spurcus ingreditur, et sua eum contaminat immunditia. Significanter autem, quia polluta fuerant sancta Dei, et uiolatum arcanum est, non dixit, possidebunt sanctuaria mea, sed sanctuaria eorum, quia post contaminationem mea esse cessauerunt.

»Angustia superueniente, requirent pacem, et non erit.« Queret autem pacem et non inueniet, qui audiuit ab apostolis: »Pax huic domui ,« et non seruauit eam, nec fecit in sua mente requiescere, sed malis fugatam operibus non potest inuenire.  »Ipsa est enim pax que exsuperat omnem sensum,« et quam ad Patrem uictor ascendens Saluator apostolis dereliquit .

»Conturbatio super conturbationem ueniet, et auditus super auditum.« Quomodo sanctis dicitur: »Gaudete, iterum dico: Gaudete;« et de ipsis scriptum est: »Ibunt de uirtute in uirtutem,« ut presentia bona futuris bonis cumulent: sic et his, super quos uenit angustia, et qui quesierunt pacem, et non inuenerunt eam: »ueniet conturbatio super conturbationem,« siue ue super ue, iuxta quod in Apocalypsi scriptum est: »ue unum abiit, et ue alterum uenit «

»Et auditus ueniet super auditum, nuntiusque super nuntium,« iuxta illud beati Iob: Cum adhuc unus loqueretur, uenit alius nuntius mala augens malis;  et appropinquantis Babylonis fremitum turbamque describens, subiungit:

»Et querent uisionem de propheta, et lex peribit a sacerdote, et consilium a senioribus.« Proprie singula queruntur a singulis, uaticinium futurorum queritur a propheta. Legis interpretatio sacerdotis officium est, prudens consilium etas matura perquiret, iuxta illud quod scriptum est: »In consilio iustorum et congregatione magna opera Domini .« Hec autem non solum in illo tempore quando Babylonius contra Ierusalem ueniebat exercitus. A prophetis, sacerdotibus, et senioribus querebantur, sed quotidie in ecclesiis requiruntur; que si uisionem, legem consiliumque perdiderint, frustra prophetas et sacerdotes et seniores habere se iactant.

 »Rex lugebit, et principes induentur merore.« Luxisse autem Sedeciam, et omnes principes populi Iudeorum fuisse merore confectos, sancta Scriptura commemorat. Possumus autem, quanquam hoc prima fronte uideatur esse blasphemum, regem lugentem nostra uitia atque peccata Christum dicere, qui loquitur in Psalmis: »Que utilitas in sanguine meo, dum descendo in corruptionem ?« Et appropinquans Ierusalem, fleuit super eam et dixit: »Ierusalem, Ierusalem, que occidis prophetas, et lapidas missos ad te, quoties uolui congregare filios tuos, sicut gallina congregat pullos suos sub alas suas, et noluisti !« Principes quoque uel in bonam nartem apostoli erunt, qui lugent peccatores; uel in  contrariam illi quibus dicitur: »Audite uerbum Domini, principes Sodomorum .« »Indueturque,« iuxta Septuaginta, »interitu, qui non habet armaturam Dei, nec indutus est Christo.« »Quotquot enim in Christo baptizati sunt, Christum induerunt .« »Et manus populi terre conturbabuntur.« Siue, iuxta Septuaginta, »dissoluentur.« Quando uisio non fuerit in propheta, et legis scientia in sacerdote, et consilium in senibus, rexque luxerit, et princeps fuerit in merore siue in interitu, consequenter et populi manus conturbabuntur suum perdentes ordinem, siue dissoluentur, antiquam fortitudinem non habentes. Pulchreque non populus Dei dicitur, cuius turbabuntur manus, et cuius non est municipatus in celo, sed populus terre, de quo scriptum est: »Recedentes  a te super terram scribentur.«

»Secundum uiam eorum faciam eis, et secundum »iudicia eorum iudicabo eos,« siue, ut Septuaginta transtulerunt, »ulciscar eos.« Peccatoribus reddit Deus iuxta uias suas, ut teneant iudicii ueritatem. Ceterum in sanctis excedit modum clementie. »Neque enim condigne sunt passiones temporis huius ad futuram gloriam que reuelabitur in nobis . Stipendia enim peccati mors,« quam recipit peccator iuxta uias et opera sua. Ceterum iustorum uirtus fruitur Domini largitate, de qua Paulus loquitur, »Donum Dei uita eterna.« Quodque addidit: »Et secundum iudicia eorum iudicabo eos,« illud euangelicum sonat: »In quo iudicio iudicaueritis, iudicabitur de uobis.« Et apostolicum: »In quo enim iudicio  iudicas alterum, teipsum condemnas; eadem enim operaris que iudicas.« »Et scient quia ego Dominus.« Iste uersiculus frequenter in hoc propheta ponitur, quod supplicia atque cruciatus sequatur scientia Dei, ut quem non intelligebant per beneficia, per tormenta cognoscant.



CAPUT uIII. uisio similitudinis Dei; de effosso pariete, de uiris thuribulum tenentibus, et ad ortum solis adorantibus, de applicantibus ramum ad nares suas.

»Et factum est in anno sexto, in sexto mense, in quinta mensis, ego sedebam in domo mea, et senes Iuda sedebant coram me,« etc.  Quinto anno transmigrationis Iechonie, quarto mense, quinta mensis, superiorem uisionem factam ad prophetam legimus.  Hec autem quam nunc exponere uolumus, sexto anno eiusdem regis, sexto mense, quinta mensis facta memoratur; ex quo perspicuum est post annum et duos menses hec facta que scripta sunt, et uel intermissam per annum et duos menses prophetiam, uel per totos quatuordecim menses gesta que superior sermo contexit. Sexto autem anno, et sexto mense, et quinta die mensis, qui numeri ad fabricam mundi referuntur, ad carneos sensus qui terrena conspiciunt, et necdum celestia contemplantur, factam prophetiam non mirabitur, qui ad presbyteros Iuda sermonem dirigi intellexerit. E quibus septuaginta tenebant thuribula et uiginti quinque in templo adorabant solem, sedebatque propheta in domo sua  fugiens frequentiam multitudinis, et senes Iuda sedebant coram eo, uel prophete uerba audire cupientes, uel insidiantes sermonibus eius. Significanterque dicuntur senes Iuda, ut nichil ad Isrel, hoc est, ad decem tribus que prius capte fuerant, sed ad eos qui de tribu Iuda cum Iechonia ducti erant in captiuitatem, dici intelligamus.

»Et cecidit super me ibi manus Domini Dei, et uidi, et ecce similitudo quasi aspectus, ignis ab aspectu lumborum eius, et deorsum ignis, et a lumbis eius. Et sursum quasi aspectus splendoris, ut uisio electri.« Manus autem , id est opera, significat, ut uisionis possit sacramenta cognoscere. Et hoc considerandum est, quod non ipsas uideat ueritates, sed similitudinem ignis quia a lumbis usque  deorsum ignis apparuit. Et a lumbis sursum quasi aspectus splendoris, ut uisio electri, ignis apparuit. Pro splendore qui in Hebraico dicitur zor, auram Theodotio transtulit, ut in supernis Dei refrigeria demonstret. Denique et in Regum uolumine  beatus Elias aduentum Domini non in tempestate contemplatur et turbine, non in ignis ardoribus, sed in aspectu aure tenuis atque lenissime, ut Dei omnipotentis mansuetudinem comprobaret. Opera autem coitus que significantur in lumbis usque deorsum igne purgantur, et opera uirtutum que a lumbis ad superiora consurgunt, splendorem habent atque fulgorem, et tamen nec ignis usque ad pedes dicitur, nec splendor electri usque ad caput, sed deorsum, et sursum, ut tam in peccatoribus, quam in sanctis  pro diuersitate meritorum, alius usque ad illud et illud membrum, alius usque ad illa et illa perueniat. Et quomodo qui sanctitudinis perfectionem tenent, ad uerticem usque perueniunt, sic qui in peccatorum profundo sunt, plantas igneorum pedum tenere credendi sunt.

»Et emissa similitudo manus apprehendit me in cincinno capitis mei.« Et hic similitudo manus non ipsa manus extenditur, neque enim in Deo aliquid corporale est, uideturque manus, ut membrum humani corporis atque consueti nequaquam terreat eum qui assumitur atque comprehenditur. Si enim in colubri, uel in qualibet alia bestiarum similitudine tetigisset prophetam, ipsa dissimilitudo membrorum terruisset assumptum. Parsque comprehenditur capillorum,  quia totius apprehensionem capitis humana natura non sustinet. Pro »cincinno« Septuaginta , id est »fimbriam,« interpretati sunt. Quorum alterum in capillis, alterum in uestibus accipi solet.

»Et eleuauit me spiritus inter terram et celum.« Primum similitudine manus apprehenditur, postea eleuatur a spiritu, qui spiritus non eum statim ad celum leuat, sed inter terram et celum, ut terrena interim derelinquens festinet ad celum. Possumus autem et hoc dicere, quod propter bona opera propheta similitudine manus Dei apprehensus sit, et propter scientiam rerum spiritalium eleuetur a spiritu.

»Et adduxit me in Ierusalem in uisione Dei iuxta ostium interius, quod respiciebat ad aquilonem, ubi  erat statutum idolum zeli ad prouocandam emulationem. Et ecce ibi gloria Dei Isrel, secundum uisionem quam uideram in campo.« Quando dixit, »adduxit me in Ierusalem, in uisione Dei,« ostendit se non in corpore, sed in spiritu esse translatum. Iuxta quam uisionem possumus et celos, et profunda maris, et inferna conspicere, dum rationes singulorum cogitatione complectimur. Primum autem uenit ad uestibulum, quod respicit ad aquilonem, ut ibi uideat statuam idoli zeli, ad prouocandam emulationem, ut de illo loco possit ad interiora penetrare, et cernere reliqua que postea describuntur. Statuam autem idoli Baal in templo Dei positam narrat historia. Pulchreque appellatur idolum zeli, quia ad emulationem et zelum Dominum prouocat, iuxta illud quod  in Deuteronomio dicitur: »Ipsi me prouocauerunt ad zelum in eo qui non erat Deus. Et ego prouocabo eos ad zelum in gente que non est .« »Emissa, inquit, similitudo manus apprehendit me in cincinno capitis mei. Et eleuauit me spiritus inter terram et celum, et adduxit in Ierusalem in uisione Dei iuxta ostium interius quod respiciebat ad aquilonem, ubi erat statutum idolum zeli, ad prouocandam emulationem.«  Quid est enim cincinnus capitis, nisi collecte cogitationes mentis, ut non sparse defluant, sed per disciplinam constricte subsistant? Manus ergo desuper mittitur, et propheta per cincinnum capitis eleuatur, quia cum nostra mens sese per custodiam colligit, uis superna sursum  nos ab infimis trahit. Bene uero inter terram et celum sublatum se asserit, quia quilibet sanctus in carne mortali positus, plene quidem adhuc ad superna non peruenit, sed iam tamen ima dereliquit. In uisione uero Dei in Ierusalem ducitur, quod uidelicet unusquisque proficiens per caritatis zelum qualis debeat esse Ecclesia contemplatur. Bene quoque additur, quia »iuxta ostium interius ductus est, quod respiciebat ad aquilonem.« Quia nimirum sancti uiri dum per aditum interne contemplationis aspiciunt, plus praua intra Ecclesiam fieri quam recta deprehendunt, et quasi in aquilonis parte oculos, id est, ad solis sinistram flectunt, quia contra uitiorum frigora caritatis se stimulis accendunt. Ubi et recte subiungitur: »Quia et illic erat statutum idolum  zeli ad prouocandam emulationem.« Dum enim intra Ecclesiam sanctam a nonnullis specie sola fidelibus rapinas, et uitia perpetrari considerant, quid aliud quam in Ierusalem idolum uident? Quod idolum zeli dicitur, quia per hoc contra nos emulatio superna prouocatur, et tanto districtius delinquentes ferit, quanto nos carius Redemptor amat. Hypocrite igitur, quia cogitationes mentis non colligunt, per cincinnum capitis minime tenentur, et qui sua nesciunt, commissorum sibi quando delicta deprehendunt? Hi itaque torpent a celestibus, ad que flagrare debuerunt, et flagrant terrenis rebus anxie, a quibus laudabiliter torpuissent. Postposita quippe cura filiorum, sepe eos uideas se contra pericula immensi laboris  accingere; transmeare maria, adire iudicia, pulsare principatus, palatia irrumpere, iurgantibus populorum cuneis interesse, et terrena patrimonia laboriosa obseruatione defendere. Quibus si fortasse dicatur, Cur ista uos agitis, qui seculum reliquistis? respondent illico Deum se metuere, et idcirco tanto studio defendendis patrimoniis insudare.

»Et dixit ad me: Fili hominis, leua oculos tuos ad uiam aquilonis. Et leuaui oculos meos ad uiam aquilonis. Et ecce ab aquilone porte altaris idolum zeli in ipso introitu.«  Dixit, inquit, ad me uel gloria Dei quam in campo uideram, uel spiritus qui me inter celum leuauit ac terram. Locutusque est mihi postquam me transtulit in Ierusalem, et fecit uel urbem uel templum uidere. Et imperauit ut  leuarem oculos ad uiam aquilonis. Ibi enim statua Baal posita erat, quam uocat idolum zeli in ipso porte introitu. Qui autem idolum zeli siue possidentis ad gloriam Dei uel ad spiritum referunt, impie faciunt, personam idoli Dei maiestate mutantes.

»Et dixit ad me: Fili hominis, putasne uides tu quid isti faciant, abominationes magnas quas domus Isrel facit hic, et ut procul recedam a sanctuario meo? Et adhuc conuersus, uidebis abominationes maiores.« Ne me, inquit, putes iniuste templum deserere et subuertendam relinquere ciuitatem, aspice que in templo faciunt. Cumque illa conspexeris, non putes finem esse scelerum, adhuc maiora conspicies. Quod quidem potest et de nostra Ierusalem nostroque templo intelligi, quando in exemplum Ophni et Phinees idolorum scelera operamur in tabernaculo  Dei, et fornicamur cum his qui se militie et ministerio Dei uouerint. Et sacrificiorum eius primitiua decerpimus, dantes in usum clientum atque famulorum, et omnia lucri causa facimus. Sin autem hec tam magna sunt que uidemus, quanto maiora estimanda sunt, que humanam effugiunt conscientiam!

»Et introduxit me ad ostium atrii, et uidi et ecce foramen unum in pariete. Et dixit ad me: Fili hominis, fode parietem. Et cum perfodissem parietem, apparuit ostium unum. Et dixit ad me: Ingredere et uide abominationes pessimas quas isti faciunt hic,« etc. Hoc quod transtuli: »Et uidi et ecce foramen unum in pariete,« in Septuaginta non habetur. Et quia omnia quasi in imagine picturaque  monstrantur, unum in pariete foramen uidisse se dicit, iuberique sibi ut illud perfodiat, et amplius faciat, quo uidelicet aperto foramine, latius possit intrare et uidere, que foris uidere positus non poterat. Per quod ostenditur tam in ecclesiis, quam in singulis nobis per parua uitia maiora monstrari, et quasi per quedam foramina ad abominationes maximas perueniri. »Ex fructibus enim arbor cognoscitur ; ex abundantia enim cordis os loquitur .« Pro signo sunt interioris hominis uerba erumpentia. Quomodo libidinosum, quia sua callide celat uitia, interdum turpis sermo demonstrat. Et auaritiam latentem intrinsecus paruule rei cupido significat. Minoribus enim maiora monstrantur,  uultuque et oculis dissimulari non potest conscientia, dum luxuriosa et lasciua mens lucet in facie, et secreta cordis, motu corporis et gestibus indicantur.

»Et ingressus uidi, et ecce omnis similitudo reptilium et animalium abominatio, et uniuersa idola domus Isrel depicta erant in pariete in circuitu per totum.« Non solum autem idolum zeli stabat in introitu pote aquilonis, sed et omnes templi partes diuersis idolorum imaginibus pingebantur, ut nulla esset bestia quam non parietis pictura monstraret. Hoc in delubris idolorum, fanisque gentilium huc usque perspiciamus, quod omnia genera bestiarum adoret stulta religio. Unde et uirgilius [a 1Kb] :

   Omnigenumque  deum monstra, et latrator Anubis,
 quasi non et illa sint monstra que laudat,
   Contra Neptunum, et uenerem, contraque Mineruam.
Possumus et in nostris templis idola monstrare parietibus depicta, quando omnibus uitiis subiacemus, et pingimus in corde nostro peccatorum conscientiam, imaginesque diuersas. De quibus in Psalmis dicitur: »Domine, in ciuitate tua imaginem ipsorum dissipabis .« Et in alio loco: »uerumtamen in imagine perambulat homo .« Quod scilicet nullus hominum sit, qui aliquam imaginem non habeat, siue sanctitatis, siue peccati. Quamobrem furiosis dicitur et iracundis: »Furor illis iuxta similitudinem serpentis, sicut aspidis surde, et obturantis aures suas, que non exaudiet uocem incantantium .« Et de  hominibus nequam: »Generatio uiperarum, quis ostendit uobis fugere a uentura ira?«  Et de uersipellibus ac fraudulentis: »Ite, dicite uulpi huic .« Ac de amatoribus feminarum: »Equi insanientes in feminas facti sunt mihi, unusquisque ad uxorem proximi sui hinniebat .« De brutis quoque ac uecordibus: »Nolite fieri sicut equus et mulus, quibus non est intellectus .«  uiri autem ueraciter sancti, cum flagellari quempiam pro culpa cognoscunt, etsi quedam eius inordinata corripiunt, ad quedam tamen dolentia compatiuntur. Et sic sciunt tumentia premere, ut sciant etiam cruenta fouere, quatenus in eis dum dura emolliunt, infirma roborentur. At contra  arrogantes uiri quia caritatis uiscera non habent, non solum non compatiuntur, etiam iustis dolentibus, sed eos insuper sub specie iuste increpationis affligunt. uel si qua in eis sunt parua mala exaggerant, uel ea que uere bona sunt, male apud se interpretanda commutant. Quamuis etiam casti doctores sepe exaggerare soleant delinquentium uitia, et ex quibusdam signis publicis occulta rimari, ut possint ex minimis maiora cognoscere. Unde ad Ezechiel dicitur: »Fili hominis, fode parietem.« Ubi mox subdidit. »Et cum perfodissem parietem, apparuit ostium unum. Et dixit ad me: Ingredere et uide abominationes pessimas quas isti faciunt hic. Et  ingressus uidi: et ecce omnis similitudo reptilium et animalium abominatio, et ecce uniuersa idola domus Isrel depicta erant in pariete.« Per Ezechielem quippe prepositorum persona signatur, per parietem duritia subditorum. Et quid est parietem fodere, nisi asperis correptionibus duritiam cordis aperire? Quem cum perfodisset, apparuit ostium. Quia cum cordis duritia, uel studiosis percunctationibus, uel maturis correptionibus scinditur, quasi quedam ianua ostenditur, ex qua omnia in eo qui corripitur, cogitationum interiora uideantur. Unde et bene illic sequitur: »Et dixit ad me: Ingredere et uide abominationes pessimas quas isti faciunt hic.« Quasi ingreditur, ut abominationes aspiciat, qui discussis quibusdam signis exterius  apparentibus, ita corda subditorum penetrat, ut cuncta ei que illicita cogitantur, innotescant. Unde et subdidit: »Et ingressus uidi, et ecce omnis similitudo reptilium et animalium, abominatio.« In reptilibus cogitationes omnino terrene signantur; in animalibus uero iam quidem aliquantulum a terra suspense, sed adhuc terrene mercedis premia requirentes. Nam reptilia toto ex corpore terre inherent, animalia autem uentre a terra suspensa sunt, appetitu tamen gule ad terram semper inclinantur: reptilia itaque intra parietem sunt, quando cogitationes uoluuntur in mente, que a terrenis desideriis nunquam leuantur. Animalia quoque sunt intra parietem, quando et si qua iam iusta, si qua honesta cogitantur, appetendis tamen lucris temporalibus  honoribusque deseruiunt, et per semetipsa quidem iam quasi a terra suspensa sunt, sed adhuc per ambitum, quasi per gule desiderium sese ad ima submittunt. Unde et bene subditur: »Et uniuersa idola domus Isrel depicta erant in pariete.« Scriptum quippe est: »Et auaritia, que est idolorum seruitus .« Recte ergo post animalia idola describuntur, quia etsi honesta actione nonnulli quasi a terra se erigunt, ambitione tamen inhonesta semetipsos ad terram deponunt. Bene autem dicitur, »depicta erant,« quia dum exteriorum rerum extrinsecus species attrahuntur, quasi in corde depingitur, quidquid fictis imaginibus deliberando cogitatur. Notandum itaque est, quia prius foramen in pariete, ac deinde ostium cernitur, et tunc demum  occulta abominatio demonstratur, quia nimirum uniuscuiusque peccata prius signa forinsecus, deinde ianua aperte iniquitatis ostenditur. Et tunc demum omne malum quod intus latet aperitur: idcirco ergo etiam doctores grauiter solent minuta discutere, ut ab extremis exterioribus ad occulta possint maiora peruenire, uerba aspere increpationis mouent, ut spinas mortifere cogitationis eradicent. Et hec cum agunt, caritatis amore sapiunt, non inflatione elationis intumescunt. Mori enim pro ipsis parati sunt, quos quasi usque ad mortem seuientes affligunt. Seruant in cogitatione quod diligunt, sumunt  in specie quod persequuntur, bona predicantes insinuant, mala autem cauentes prenuntiant, non ut Eliu desiderantes exorant, erga commissos sibi nonnunquam correptione feruent, ac si nullus eos feruor accendat. ualde enim metuunt, ne si a prauorum correptione cessauerint, ipsi pro eorum damnatione puniantur. Et cum ad uerba se inuectionis inflammant, inuiti quidem ad hec ueniunt, sed tamen hanc defensionem sibi apud districtum iudicem preparant.

»Et septuaginta uiri de senioribus domus Isrel, et Iezonias Saphan filius stabat in medio eorum stantium ante picturas, et unusquisque habebat thuribulum in manu sua, et uapor nebule de thure consurgebat.«  Quando dicit septuaginta uiros fuisse de senioribus domus Isrel, qui tenebant  thuribula manibus, ostendit multos et alios fuisse presbyteros qui hoc non faciebant, sed forsitan peccatis aliis tenebantur. Unumque nomine Iezoniam filium Saphan stetisse in medio eorum quasi principem sceleris eorum atque sacrilegii, qui omissa religione Dei, idola colebant, et in templo non adorabant Deum, cuius erat templum, sed picturas parietum. Pulchreque dicitur: »Stabat Iezonias filius Saphan,« id est »iudicii« et condemnationis sue, »in medio stantium presbyterorum,« quia et princeps, et hi quorum princeps erat, firmo in sceleribus stabant gradu, nec fluctuabant in malo, sed robustissime persistebant. uaporque nebule et confusionis ac turbinis qui surgebat ex thure offerentium sacrilegia demonstrabat. Hoc factum sit eo tempore iuxta litteram;  ceterum, et nobis orandum est, ne seniores domus Isrel, septenarium numerum, qui est sanctus, per septem decades multiplicantes, stent in erroribus suis, et adorent picturas idolorum, uaporque sacrilegi ascendat siue consurgat resistens Deo. Quando uiderimus plebem pessimam congregatam, de qua scriptum est: »Odiui ecclesiam malignantium ,« et peiores plebe presbyteros, nequioremque principem qui prefectus est plebi atque presbyteris, dicamus Iezoniam stantem ante picturas, et singulos habere thuribula in manibus suis, non Dei maiestatem, sed proprias sententias adorantes, et nequaquam odorem bone fragrantie ad Deum, sed fetorem ad idola peruenire.

»Et dixit ad me: Certe uides, fili hominis, que seniores  domus Isrel faciunt in tenebris, unusquisque in abscondito cubiculi sui. Dicunt enim: Non uidet nos Dominus. Dereliquit Dominus terram suam,« etc. Ex eo, inquit, quod in templo faciunt pariter congregati, ostenditur quid in cubiculo suo unusquisque faciat. Sed secundum anagogen melius intelligi potest, quod nonnulli principes ecclesiarum faciant in tenebris, que dictu turpia sunt. Iste est absconditus cordis homo de quo dicitur: »Ingredere in cubiculum tuum .« Et rursum: »Qui uidet in absconso reddet tibi.« Recolat unusquisque conscientiam suam, et opera tenebrarum recordetur in tenebris, sciatque scriptum: »Omnis qui mala operatur, odit lucem, ne arguatur a luce  .« Et in se intelliget illud esse completum: »Qui inebriatur, nocte inebriatur .« Quod iuxta litteram stare non potest. Quanti enim in prandiis conuiuiisque dierum inebriantur? sed quia ebrietas cordis offendens Deum tenebrarum est, et non lucis, propterea quicunque inebriatur, nocte inebriatur. Cum autem seniores domus Isrel fecerunt mala in tenebris et in abscondito cubiculorum suorum, et putauerint se Deum celare posse, tunc consequenter dicent: Non uidet Dominus nos: dereliquit Dominus terram. Multique sunt peccatores et ambulantes iuxta cogitationes suas, qui Deum non estimant curare mortalia, nec ad illum nostra uitia pertinere. Certe quando peccamus, si cogitaremus Deum uidere et esse presentem, nunquam quod ei  displicet faceremus. Porro quod sequitur: »Dereliquit Dominus terram,« quorumdam etiam philosophorum sententia est, qui ex siderum cursu atque constantia suspicantur esse in celestibus prouidentiam et terrena contemnere, dum nichil recte, nec iuxta ordinem in terris geritur.

»Et dixit ad me: Adhuc conuersus uidebis maiores abominationes, quas isti faciunt. Et introduxit me per ostium porte domus Domini, quod respiciebat ad aquilonem, et ecce mulieres sedebant plangentes Adonidem.« Quem nos interpretati sumus Adonidem, Hebreus et Syrus sermo thamuz uocant. Unde quia iuxta gentilem fabulam in mense Iunio amasius ueneris, et pulcherrimus iuuenis occisus, et deinceps reuixisse narratur, eumdem Iunium  mensem eodem appellant nomine, et anniuersariam ei celebrant solemnitatem, in qua plangitur a mulieribus quasi mortuus, et postea reuiuiscens canitur atque laudatur. Consequenterque postquam principes et seniores domus Isrel quid fecerint in templo ac tenebris cubiculisque monstratum est, etiam mulierum uitia describuntur, que plangunt amatorum societate priuate, et exsultant si eos potuerint obtinere. Et quia eadem gentilitas huiuscemodi fabulas petarum que habent turpitudinem interpretatur subtiliter, interfectionem et resurrectionem Adonidis planctu et gaudio prosequens. Quorum alterum in seminibus que moriuntur in terra, alterum in segetibus quibus mortua semina renascuntur, ostendi putat. Nos quoque eos qui ad  seculi mala et bona, uel contristantur uel exsultant, mulieres appellemus molli et effeminato animo, dicamusque plangere eos Thamuz, ea uidelicet, que in rebus mundi putantur esse pulcherrima.

»Et dixit ad me: Certe uidisti, fili hominis, adhuc conuersus uidebis abominationes maiores his. Et introduxit me in atrium domus Domini interius. Et ecce in ostio templi Domini inter uestibulum et altare, quasi uiginti quinque uiri, dorsa habentes contra templum Domini, et facies ad orientem. Et adorabant ad ortum solis.« Et quia supra legimus post idolum zeli, quod ad portam aquilonis apparuit: »Adhuc conuersus uidebis abominationes maiores,« ostensisque per parietem picturis omnium bestiarum  quas adorabant septuaginta presbyteri et Iezonias filius Saphan, tenentes thuribula in manibus, secundo dicitur: »Adhuc conuersus uidebis abominationes maiores his.« Que est autem maior abominatio superiorum trium scelerum? uidelicet quarta que sequitur: »Ecce in ostio templi Domini inter uestibulum et altare, quasi uiginti quinque uiri dorsa habentes contra templum Domini, et facies ad orientem, et adorabant ad ortum solis,« eo quod, contempto Domino, id est creatore, adorarent solem, id est Domini creaturam, precipiente ipso Domino per Moysen, quod nequaquam in morem gentilium contra orientem Deum adorare deberent, sed in quacunque parte fuisset nobis, siue ad orientem, siue ad occidentem, siue ad meridiem, siue ad  septentrionem adorarent contra templum, ubi in sancto sanctorum habitare Dominus credebatur: quod quidem et Danielem in Babylone fecisse legimus , qui apertis fenestris cenaculi sui adorabat Dominum contra templum quod erat in Ierusalem; hoc iuxta litteram fuisse sacrilegii nemo dubitat. Secundum anagogen omnes hereticos peiores esse prioribus, id est, idolo zeli, pictisque in pariete figuris animantium, planctu Adonidis, per que idololatria uoluptasque monstratur, ille scire poterit qui intellexerit prophetam, dicentem: »Tu autem odisti disciplinam et proiecisti sermones meos post te .« Et in alio loco: »uerterunt contra me scapulam recedentem .« An ignoramus Marcionem et ceteros hereticos,  qui uetus laniant Testamentum contempto Creatore, id est iusto Deo, alium quemdam bonum Deum colere et adorare, quem de suo corde finxerunt, omnesque nostri temporis heretici qui Dei filium predicant creaturam, et tamen adorant eum relicto diuinitatis templo et post tergum habito, ipsi confessione sua creaturam adorare se dicunt? Nos autem sic adoramus solem iustitie, ut Deum adoremus in templo ueteris Testamenti, ubi lex et prophete, ubi cherubim et propitiatorium est.

»Et dixit ad me: Certe uidisti, fili hominis. Nunquid leue est hoc domui Iuda, ut facerent abominationes istas quas fecerunt hic. Quia replentes terram iniquitate conuersi sunt ad irritandum me? Et ecce applicant ramum ad nares suas,« etc. Pro  eo quod nos diximus: »Et ecce ipsi sicut applicant ramum ad nares suas,« Septuaginta transtulerunt, »et ecce ipsi sicut subsannantes,« quibus de Theodotione additum est: »Extendunt ramum,« ut sit totum pariter, »Et ecce ipsi extendunt ramum quasi subsannantes.« Significat autem uiginti quinque uiros, qui in quadrum solida statione fundati sunt, et a quinque sensibus per quinquies quinque quadranguli figuram efficiunt. Non solum templum habere post tergum, sed instar idolorum applicare ramum ad nares suas, haud dubium quin palmarum, quas greco sermone baia uocant, ut per hoc eos idola adorare significet. Denique et Iob inter ceteras uirtutes etiam hoc habuisse se dicit, quod nunquam aspiciens  celum, et solem, et lunam, et astra fulgentia, osculatus sit manum suam, id est adorauerit creaturas.

»Ergo et ego faciam in furore: non parcet oculus meus nec miserebor. Et cum clamauerint ad aures meas uoce magna, non exaudiam eos.« Pro his, ait, omnibus que fecerunt, et ego faciam in furore, et non parcet oculus meus, nec miserebor. Quod audientes ueteres heretici, creatorem calumniantur quasi crudelem et sanguinarium, nec cogitant apostolum Paulum, qui certe boni Dei, ut ipsi uolunt, apostolus est, scribere ad Corinthios; »Si uenero rursum, non parcam ,« ut uirga corripiat delinquentes, et errantes retrahat ad salutem. Qui enim non intelligunt quid sibi prosit, et orent frequenter contraria, expedit eis ut non exaudiantur a Domino.  Unde et in oratione Dominica dicimus: »Fiat uoluntas tua,« non uoluntas nostra, que errare consueuit, sed uoluntas tua, que futura cognoscit. Magneque interdum felicitatis est, ad presens misericordiam non mereri. Et istis igitur qui sunt de domo Iuda, et a confessione Ecclesie recesserunt, non parcet Dominus. Cumque clamauerint uoce magna, de qua Dominus dixit: »Clamor eorum peruenit ad me,« tamen Dominus non exaudiet eos, ut malis coacti intelligant quid fecerint.



CAPUT IX. De sex uiris missis ad uastationem populi; de uiro lineis induto, cum atramentario.

»Et clamauit in auribus meis uoce magna, dicens: Appropinquauerunt uisitationes urbis,« etc.  Pro uisitationibus »ultionem« Septuaginta transtulerunt. »Mihi enim uindicta, ego retribuam, dicit Dominus .« Omnisque ultio uisitatio est, quasi egrotantis, quasi habentis uulnera, quasi medicas exspectantis manus, iuxta illud quod alibi dictum est: »uisitabo in uirga iniquitates eorum, et in flagellis peccata eorum. Misericordiam autem meam non auferam ab eis . Recteque, ut supra diximus, uisitatio uel ultio appropinquare dicitur captiuitate uicina. »Et unusquisque uas interfectionis habet in manu sua. »Non dixit, »habebat,« ut Septuaginta transtulerunt, neque enim narrat preterita, sed presentia, futuraque demonstrat. Qui igitur malos percutit in eo quod mali sunt, et habet uasa interfectionis, ut occidat pessimos,  minister est Domini.

»Et ecce sex uiri ueniebant de uia porte superioris que respicit ad aquilonem. Et uniuscuiusque uas interitus in manu eius. uir quoque unus in medio eorum uestitus lineis. Et atramentarium scriptoris ad renes eius. Ingressique sunt et steterunt iuxta altare eneum. Et gloria Domini Isrel assumpta est de cherub, que erat super eum ad limen domus. Et uocauit uirum qui indutus erat lineis, et atramentarium scriptoris habebat in lumbis eius.«  Quid namque aliud in sex uiris uenientibus, nisi sex etates humani generis designantur? Qui de uia porte superioris ueniunt, quia a conditione paradisi, sicut  ab ingressu mundi a superioribus generationibus euoluuntur. Que porta ad aquilonem respicit, quia uidelicet mens humani generis uitiis aperta, nisi calorem caritatis deserens, torporem mentis appeteret, ad hanc mortalitatis latitudinem non exisset. »Et uniuscuiusque uas interitus in manu eius.« Quia unaqueque generatio singulis quibusque etatibus euoluta, ante Redemptoris aduentum in sua operatione habuit, unde penam damnationis sumpsit. »uir quoque unus in medio eorum uestitus lineis.« Quia Redemptor noster etiam de sacerdotali tribu, iuxta carnem parentes habere dignatus est. uestitus lineis uenire perhibetur, uel certe quia linum de terra: non autem sicut lana de corruptibili carne nascitur, quia indumentum sui corporis ex matre  uirgine, non autem ex corruptione commistionis sumit. Profecto ad nos uestitus lineis uenit. »Et atramentarium scriptoris ad renes eius.« In renibus posterior pars corporis est. Et quia ipse Dominus pro nobis mortuus est, resurrexit et ascendit in celum, tunc Testamentum Nouum per apostolos scribitur. uir iste atramentarium in renibus habuit. Qui enim scripturam Testamenti Noui postquam discessit, condidit, atramentarium quasi a tergo portauit. Hoc ergo atramentarium uiro lineis uestito inherere considerat, qui dicit: »Et librum scribat ipse qui iudicat .« Sed cur, beate Iob, ab eo qui iudex est, librum scribi desideras? ut sequitur, »ut in humero meo portem illum et circumdem illum, quasi coronam mihi .« Librum quippe in  humero portare est Scripturam sacram operando perficere. Et notandum quam ordinate describitur: et prius in humero portari, et postmodum sicut corona circumdari, quia uidelicet sacri eloquii mandata, si modo portantur in opere, post nobis coronam uictorie exhibent in retributione.  Ad hominum igitur peccata delenda, qui in sexta die fabricationis mundi facti sunt, ueniunt sex uiri, et descendunt de porta superiori, siue, ut Septuaginta transtulerunt, »excelsa ad aquilonem.« Et habebat unusquisque securim in manibus, de qua Ioannes loquitur: »Iam enim securis ad radices arborum posita est. Omnis arbor que non facit fructum excidetur, et in ignem mittetur .« Eratque in medio sex uirorum unus, id est septimus, in habitu pontificis, uestitus  lineis indumentis. Et habebat atramentarium scriptoris ad renes suos, quo omnia peccata describeret, et sanctorum a peccatoribus numerum segregaret, siue zonam sapphirinam coloris sapphiri lapidis, qui in ornamentis est principis sacerdotum. »Ingressique sunt sex uiri, et steterunt iuxta altare eneum.« Duo enim erant altaria, unum thymiamatis aureum intrinsecus, et alterum ante templum eneum holocaustorum. Iuxta altare autem stare dicuntur parati ad iubentis imperium, ut cuiuscunque uiderint, ibi non esse peccata dimissa, sententie Domini et interfectioni eum subiacere cognoscant. Gloria quoque Domini Isrel ascendit, siue assumpta est, de uno cherub, et iuit ad limen, siue ad subdiuum atrii  domus atque uestibuli. Quod nequaquam tecto premitur, sed eris fruitur libertate, que ipsa gloria Domini uirum qui erat in habitu pontificis, »habebatque atramentarium in lumbis suis,« uocauit, et dixit que Scriptura testatur. Quidam sex uiros, sex interpretantur angelos, qui Dei pareant uoluntati, ipsumque unum qui habebat indumentum pontificis Saluatorem intelligunt, iuxta id quod sacerdos est, et magni consilii angelus: illudque quod dicitur: »Tu es sacerdos secundum ordinem Melchisedech .« autem quod Septuaginta transtulerunt, una octo uestium est pontificis, que Latine dicitur talaris, et ex eo quod ad pedes usque descendat, hoc sortita uocabulum est. Cum ab Hebreo quererem quid significaret, respondit mihi Greco  sermone appellari , ab eo quod in illo calami recondantur: nos atramentarium, ex eo quod atramentum habeat dicimus. Multi significantius thecas uocant, ab eo quod thece sint scribentium calamorum. De quatuor cherubim, unus cherub mittitur a gloria Dominice maiestatis, locuturus ad eum qui pontificis uestimentis indutus erat. Et quanquam plerique neutrali genere numeroque plurali dici putent, nos scire debemus singulari numero esse cherub generis masculini, et plurali eiusdem generis cherubim, non quo sexus in ministris Dei sit, sed quo unumquodque iuxta lingue sue proprietatem diuersis appelletur generibus, angeli uocantur numero plurali, malachim et cherubim, et seraphim eiusdem generis et numeri. Porro sabaoth, quod interpretatur  militiarum siue exercituum atque uirtutum, dicuntur genere feminino, numero plurali, et desinunt in extremam syllabam oth. Qui autem uolunt sub figura pontificis intelligi Saluatorem, de Apocalypsi Ioannis utuntur exemplo. In qua scriptum est: »Et conuerti me, et uidi uocem que loquebatur mecum: et conuersus aspexi septem candelabra aurea, et in medio candelabrorum similem Filio hominis .

»Et dixit Dominus ad eum: Transi per mediam ciuitatem in medio Ierusalem. Et signa Thau super frontes uirorum gementium et dolentium super cunctis abominationibus que fiunt in medio eius. Et illis dixit audiente me: Transite per ciuitatem sequentes eum, et percutite. Non parcat  oculus uester, neque misereamini. Senem, adolescentulum et uirginem, paruulum et mulieres, interficite usque ad internecionem. Omnem autem super quem uideritis Thau, ne occidatis, et a sanctuario meo incipite,« etc. Precipitur ei qui indutus erat linea ueste siue talari, et sacerdotalem habitum preferebat, ut ponat signum super frontes uirorum gementium et dolentium super cunctis abominationibus que fiunt in medio Ierusalem. Pro signo quod Septuaginta, Aquila et Symmachus, transtulerunt, Theodotio ipsum Hebraicum posuit Thau, que extrema est apud Hebreos uiginti et duarum litterarum, ut perfectum in uiris gementibus et dolentibus scientiam demonstraret. Siue, ut Hebrei autumant,  quia lex apud eos appellatur thora, que hac in principio nominis sui littera scribitur. Illi hoc accepere signaculum, qui legis precepta compleuerant. Et ut ad nostra ueniamus, antiquis Hebreorum litteris, quibus usque hodie utuntur Samaritani, extrema Thau littera crucis habet similitudinem, que in Christianorum frontibus pingitur, et frequenti manus inscriptione signatur. Sunt qui putent ex eo quod secundum Hebraicum alphabetum ista extrema sit littera, demonstrari in multitudine peccantium reliquias superesse sanctorum. Gementes igitur dolentesque saluantur, qui non solum malis non consenserunt operibus, sed et aliena planxere peccata, secundum quod et Samuel planxit super Saul, et apostolus Paulus  super his qui post peccatum  non agunt penitentiam. Unde et ipse dicebat: »Qui sumus in tabernaculo, ingemiscimus ;« et alibi: »Tristitia est mihi magna, et incessabilis dolor cordis mei .« Precipitur sex uiris ut preter eos qui possunt dicere: »Signatum est super nos lumen uultus tui, Domine ,« cunctos interficiant, non seni parcant, non iuueni, non uirgini, non paruulo, non mulieri. Secundum mysticos intellectus senes sunt in Ecclesia, de quibus dicitur: »Cani hominis prudentia eius .« Iuuenes, qui sunt ad fidei bella promptissimi. uirgines, qui pudicitiam tota mente conseruant. Paruuli, qui lacte potantur infantie, et necdum percipiunt solidum cibum. Mulieres, que fragilitate sexus anime imbecillitatem testantur; quibus uniuersis non parcitur, si  absque Christi signaculo aliquid se esse credunt. Quodque sequitur: »Et a sanctuario meo incipite,« siue, ut Septuaginta transtulerunt, »et a sanctis meis incipite,« uel sacerdotes significat, qui uersabantur in templo, et qui fuerant in populis causa peccati, primi meruere supplicia, tempus est enim ut incipiat iudicium a domo Dei.

»Ceperunt ergo a uiris senioribus qui erant ante faciem domus. Et dixit ad eos: Contaminate domum, et implete atria interfectis.« Pro atriis, que Hebraice dicuntur aseroth, Septuaginta posuere uias. Occiduntur autem uiri seniores, de quibus supra legimus, quod haberent thuribula, et adolerent idolis incensum. Nec est ulla templi religio, quia, offenso Deo, contaminata sunt omnia, ut unde peccatum, inde  iudicium sit. Atriaque cadaueribus complentur in templo, et non uie, que utique foris erant, nisi forsitan uias intelligere possumus plateas ciuitatis. Nec audere poterant angeli contaminare templum sanguine mortuorum, in quo prius gloria Dei habitabat, nisi hoc credentis glorie Dominus precepisset. Omnis qui peccato mortuus est, contaminat atria templi, et urbis Domini uias, in quibus uiuit, qui cum Christo resurgens, mortuus esse desistit.

»Et egressi sunt, et percutiebant eos qui erant in ciuitate.« Siue, ut alii transtulerunt, »percutiebant ciuitatem,« pro his qui erant in urbe, ipsam urbem appellantes.

»Et cede completa remansi ego, ruique super faciem  meam, et clamans aio: Heu, Domine Deus, ergone disperdas omnes reliquias Isrel, effundens furorem tuum super Ierusalem.« Cunctis qui signaculum non habebant cede prostratis, corruit propheta in faciem suam pro interfectorum multitudine, nullum preter se arbitrans remansisse. Quod quia uidebatur esse contrarium ei sententie, qua iusserat Dominus signatarum frontium uiros non esse cedendos, propterea in uulgata editione protractum est. Nos autem sequentes Hebraicam ueritatem, posuimus, »remansi ego.« Notandumque quod non dixerit »solus;« quod si dixisset, uidebatur esse contrarium, sed, »remansi ego,« ut subaudiatur, cum ceteris qui frontes habuere signatas. Ut autem sciamus figuranter hoc dictum, »remansi ego,« in Regum  uolumine, quando Elias loquitur ad Dominum: »Altaria tua demoliti sunt, et ego relictus sum solus, et querunt animam meam auferre ,« solum posuit, quia remansisse alios nesciebat. Quidam putant et ex persona Domini, in cuius typum precessit Ezechiel, posse hoc intelligi de populo Iudeorum, quando omnes declinauerunt, simul inutiles facti sunt. Et Propheta testatur: »Saluum me fac, Domine, quoniam defecit sanctus .« Solus enim inuentus est Dominus »qui peccatum non fecit, neque inuentus est dolus in ore eius .« Quod autem intulit, »effundens furorem tuum super Ierusalem,« uerbum effusionis penarum ostendit magnitudinem, ut alibi legimus: »Effusa est despectio super principes ;« et iterum: »Pene  effusi sunt gressus mei ;« et in bonam partem: »Charitas Dei effusa est in cordibus nostris ;« et: »Effusa est gratia in labiis tuis ;« et in contrarium: »Effunde furorem tuum super gentes que te non intellexerunt, et super regna que nomen tuum non inuocauerunt ;« et: »Effunde frameam, et conclude aduersus eos qui persequuntur me .«

»Et dixit Dominus ad me: Iniquitas domus Isrel et domus Iuda magna est nimis ualde, et repleta est terra sanguinibus. Et ciuitas repleta est auersione. Dixerunt enim: Dereliquit Dominus terram, et Dominus non uidet. Igitur et meus non parcet oculus neque miserebor, uias eorum super caput eorum reddam,« etc. uidens Dominus prophetam  suum flere pro populo, et admirari indignationis magnitudinem, reddit causas non ut ille putabat, iniusti uel excedentis modum supplicii, sed merite iusteque sententie. Iniquitas, inquit, decem tribuum Isrel et duarum tribuum Iuda, magna est, et non solum magna, sed magna nimis. Nec hoc dixisse sufficit, sed repetit ualde, ut pro magnitudine iniquitatis magnitudo supplicii sit. Ex quo discimus non ut plerique estimant, et maxime Stoici, paria esse peccata, sed uel magna uel parua, et pro qualitate mensuraque peccantium diuersitatem esse iudicii punientis. »Repleta est terra, inquit, sanguinibus,« siue, ut Septuaginta transtulerunt, »populis:« »Et ciuitas repleta, est auersione.« Aut, ut  uulgata habet editio, »iniquitate et immunditia;« non modicus sanguis effusus est, sed de porta usque ad portam, et omnis ciuitas declinauit a cultu Dei. Et pro eo plena est immunditia, idololatrie uidelicet sordibus. Causa autem tantorum scelerum illa est, quod putauerunt prouidentiam non esse super terram, nec Deum curare mortalia. Iuxta illud quod alibi legimus:

Scilicet is superis labor est, ea cura quietos
Sollicitat.
Quia igitur illi uel putauerunt non esse prouidentiam, uel que ante fuerat in populis, hoc tempore suum populum reliquisse, propterea et Dei non parcet oculus, nec miserebitur, ut contra uitia seuiens, placabilis sit uirtutibus, uiasque eorum atque peccata reddat super capita eorum, uel super principale cordis,  uel super principes populi, iuxta Numerorum librum in quo capita populorum principes esse dicuntur.

»Et ecce uir qui indutus erat lineis, qui habebat »atramentarium in lumbis suis, respondit dicens: »Feci sicut precepisti mihi.« Septuaginta:« Et ecce uir qui indutus erat podere, id est, ueste talari, et accinctus zona lumbos suos. Et respondit uerbum dicens: Feci sicut mandasti mihi.« Ipse est uir, cui iussum est transire per Ierusalem, et ponere signum in frontibus uirorum gementium et dolentium super cunctis iniquitatibus eorum. Dicit ergo se Domini precepta complesse, et signaculo thau littere frontes armasse lugentium. Sex autem uiri quibus preceperat Dominus dicens: »Transite per  ciuitatem sequentes eum, et percutite, nulliusque misereamini usque ad internecionem,« nichil tale renuntiant; neque enim letitie, sed meroris impleuere sententiam, que non sermone, sed opere monstratur.



CAPUT X. De uiro qui accepit carbones de medio rotarum: et cherubim et repetitio uisionis et rotarum.

»Et uidi, et ecce in firmamento quod erat super caput cherubim quasi lapis sapphirus, quasi species similitudinis solii apparuit super eam. Et dixit ad uirum qui indutus erat lineis. Et ait: Ingredere in medio rotarum que sunt subtus cherubim, et imple manus tuas prunis ignis, que sunt inter cherubim, et effundens super ciuitatem,« etc. De firmamento quod erat super cherubim, et de lapide  sapphiro qui habebat similitudinem throni, et de rotis que animalia sequebantur, supra dixisse sufficiat. Et illorum lector explanatione contentus sit. Nunc autem quod iubetur ille qui indutus erat lineis, pro quo in hoc loco Septuaginta stolam interpretati sunt, ut tollat prunas de medio cherubim, et effundat siue spargat super ciuitatem, illud mihi uidetur ostendere quod post interfectionem cedemque multorum, et in uiis cadauera mortuorum prunarum ignis assumitur, ut puniat siue mundet Ierusalem. Iuxta illud quod in Isaia scriptum est: »Sanctificauit eum in igne ardente, et deuorabit sicut fenum materiam.« Isti sunt carbones, quos in remedium lingue atque mendacii desolantes uitia atque peccata, propheta interrogatus  exoptat: »Quid detur tibi aut quid apponatur tibi ad linguam dolosam? Sagitte potentis acute cum carbonibus desolatoriis .« Multaque istiusmodi in Scripturis sanctis inuenire poterimus, de quibus crebro diximus. Hoc tantum notandum est quod in Isaia, qui tantum in sermone peccauerat, et immunda labia habere se dixerat, ad purgandum unus forcipe carbo comprehenditur ; hic uero quia erat ciuitas plena iniquitate et post supplicia cadaueribus mortuorum, plures assumuntur carbones ignis, et non una manu, sed ambabus, ut omnis purgetur Ierusalem.

»Ingressusque est in conspectu meo. Cherubim autem stabant a dextris domus cum ingrederetur uir, et nubes impleuit atrium interius. Et eleuata  est gloria Domini desuper cherub ad limen domus: et repleta est domus nube, et atrium repletum est splendore glorie Domini. Et sonitus alarum cherubim audiebatur usque ad atrium exterius, quasi uox Dei omnipotentis loquentis. Cumque precepisset uiro qui indutus erat lineis, dicens: Sume ignem de medio rotarum, que sunt inter cherubim; ingressus ille stetit iuxta rotam, et extendit cherub manum de medio cherubim ad ignem, qui erat inter cherubim, et assumpsit et dedit in manu eius qui indutus erat lineis. Qui accipiens egressus est, et apparuit in cherubim similitudo manus hominis subtus pennas eorum.« uidente propheta ingreditur uir qui indutus erat talari ueste uel linea: ingreditur autem, ut secundo  dicitur, in medio rotarum, que sunt subter cherubim, ut impleat manus suas igneis carbonibus. Qui cum esset ingressus, stetit tantum iuxta rotam. Et uel ob tristitiam puniende Ierusalem, uel ob glorie magnitudinem stupens, manum ad ignem ipse non misit, sed unus de cherubim, id est, cherub misit manum et tulit ignem, qui erat in medio cherubim, et dedit in manum eius qui indutus erat uestibus lineis. Qui accipiens egressus est, et tamen Scriptura non dicit egressus quid fecerit, ut tristis rei narrationem intelligentie potius nostre relinqueret, quam oculis subiiceret. Intreunte autem uiro qui indutus erat uestibus lineis, cherubim stabant a dextris domus, ut sancte superneque uirtutes dexteram Dei domus partem tenere uiderentur,  et ille que mittuntur ad supplicia, de quibus scriptum est: »Immissionem per angelos pessimos ,« sinistras partes possidere credantur. Cumque eleuata est gloria Domini de cherub, qui carbones ignis uiro traditurus erat, et transisset ad limen domus, statim nube, tenebris et caligine atrium impletur interius. Neque enim, presente Domini maiestate, exercentur supplicia. Et gloria Domini uidetur in atrio; de quo scriptum est: »Sonitus alarum cherubim audiebatur usque ad atrium exterius. Pro sonitu, in Hebraico uox ponitur, que uox habebat similitudinem uocis Dei omnipotentis loquentis. Nota, lector, in quibus superior et hec uisio concordent siue discordent, ut ex collatione  utriusque absque nostro admonitu diuina intelligas sacramenta, et illud quod ante commonui, quoniam si in firmamento et in throno et in manu hominis non ueritas, sed similitudo dicatur,  neque enim facie ad faciem reuelato uultu gloriam Domini contemplamur, sed in similitudine omnia uidemus et imagine, quandiu fragili et mortali, et corruptibili circumdamur corpore.



LIBER SEXTUS.



SEQUITUR CAPUT X.


Cum ratio postularet ut una eademque uisio simul in uno uolumine complecteretur, forsitan aliqui mirantur, cur eam in librorum diuisione ab inuicem separarem, quibus quoque ratio huius diuisionis pandenda est. Quoniam sicut secundum librum in ostensione  rotarum separaui a primo libro, ubi quatuor animalium descriptio fuit, non quidem propter significationis dissimilitudinem, sed ad deuitandam operis longitudinem, ne prolixitas libri tedium faceret lectori. Ita et nunc ob idem tedium deuitandum post glorie Domini uisionem ac cherubim simul ostensionem, sextum librum a quatuor rotarum narratione iudicaui inchoandum, de quibus Propheta ita narrat, dicens:

»Et uidi, et ecce quatuor rote iuxta cherubim: Rota una iuxta cherub unum: et rota alia iuxta cherub unum. Species autem rotarum. quasi uisio lapidis chrysolithi. Et aspectus earum similitudo una quatuor, quasi sit rota in medio rote. Cumque ambularent in quatuor partes gradiebantur,  et non reuertebantur ambulantes, sed ad locum, ad quem ire declinabat, que prima erat, sequebantur et cetere, nec conuertebantur. Et omne corpus earum et colla et manus et penne et circuli, plena erant oculis in circuitu quatuor rotarum. Et rotas istas uocauit uolubiles, audiente me. Quatuor autem facies habebat unum, facies una, facies cherub. Et facies secunda, facies hominis, et in tertio facies leonis, et in quarto facies aquile, et eleuata sunt cherubim,« et reliqua.  Obserua quod prius species fuerit rotarum. Iuxta Septuaginta, »quasi uisio tharsis.« Nunc autem, iuxta eosdem, »quasi uisio carbunculi,« ut pennarum per ignem, qui a Cherub traditur similitudo monstretur. Licet in Hebraico et supra et hic »tharsis« scriptum  sit. Quod Aquila »chrysolitum,« Symmachus »hiacynthum« transtulit. Rursumque ubi nos uertimus, »et omne corpus earum,« quod subauditur rotarum, in Hebreo scriptum est: »Et omnes carnes earum,« et colla, et manus, et pennas, et circulos rotarum, carnes appellari in supernis uirtutibus, ut quando legimus: »Caro et sanguis regnum Dei non possidebunt, neque corruptio incorruptionem ,« sciamus non substantiam carnis, sed opera condemnari: Bostar enim, quod in hoc loco scribitur, non corpus sed carnem significat. Circulos autem rotarum »canthos« ferreos appellauit, quibus lignorum rotunditas arctatur et stringitur. Superius ergo dixit: »Corpora animalium plena sunt oculis;«  nunc autem dicit de rotis: »Corpora earum et colla et manus et penne, et circuli plena erant oculis in circuitu quatuor rotarum.«  Sed sciendum nobis est quia sepe, dum aliis rebus intendimus, fit ut alia negligamus, et ubi negligimus, ibi procul dubio oculum non habemus.  Nam Phariseus ille qui ascenderat in templum orare, testante Euangelio, quid dixit agnouimus. Ait enim: »Deus, gratias ago tibi.« Recte autem gratias Deo agebat in quo acceperat bona, que fecerat, qui etiam subiungit: »Quia non sum sicut ceteri homines raptores, iniusti, adulteri, uelut etiam hic publicanus. Ieiuno bis in sabbato, decimas do omnium que possideo .« Ecce ad exhibendam abstinentiam, ad impendendam misericordiam, ad referendas Deo gratias, oculum habuerat Phariseus, sed ad humilitatis custodiam oculum non habebat. Et quid prodest, quod contra hostium insidias pene tota ciuitas cante custoditur, si unum foramen apertum relinquitur, unde ab hostibus intretur. Quid ergo prodest custodia, que pene ubique  circumponitur, quando inimicis tota ciuitas per neglectum loci una aperitur. Phariseus autem qui ieiunium exhibuit, decimas dedit, Deo gratias retulit, quasi pene per circuitum in sue ciuitatis custodia uigilauit, sed quia unum in se foramen superbie non intendit, ibi hostem pertulit, ubi per negligentiam oculum clausit.  Rote autem iste non solum carnes habent, uel corpus aut membra, sed et colla et manus et pennas, ut efficientias rerum in singulis, non membrorum imagines sentiamus. Rote quoque ipse appellate sunt lingua Hebraica »Gelgel,« quod Symmachus »uolubiles,« Aquila »rotam« interpretati sunt. Porro quod sequitur: »Audiente me« usque ad eum locum, ubi scriptum est: »Eleuata sunt cherubim,« in Septuaginta non habetur,  sed de Hebraico additum est. In quo obseruandum, quod nequaquam ut supra dicitur, »facies hominis, et facies leonis a dextris quatuor, et facies uituli a sinistris quatuor, et facies aquile quatuor a dextris;« ut uidelicet alia a sinistris, alia a dextris esse credantur, sed equalis omnium ordo describitur, dicente Scriptura: Quatuor autem facies habebat unum, facies una, facies cherub, et facies secunda, facies hominis, et in tertio faciesleonis, et in quarto facies aquile; ut prima, et secunda, et tertia, et quarta facies non locorum diuersitate dextri et sinistri, sed uno per gradus ordine describatur. Unam autem faciem, id est, primam appellauit cherub, pro quo supra dixerat facies uituli. Ex quo intelligitur faciem  cherub esse faciem uituli, quorum omnium sensum preterite uisionis continet explanatio.

»Ipsum est animal, quod uideram iuxta flumen Chobar. Cumque ambularent cherubim, ibant pariter et rote iuxta ea. Et cum leuarent cherubim alas suas ut exaltarentur de terra, non resistebant rote sed et ipse iuxta erant. Stantibus illis stabant. Et cum eleuatis eleuabantur. Spiritus enim uite erat in eis,« etc. Omnia uiuunt Deo et suum sentiunt creatorem, non est enim Deus mortuorum, sed uiuentium, unde et omnia corpora rotarum plena sunt oculis. Et in psalmo dicitur: »Celi enarrant gloriam Dei et opera manuum eius annuntiat firmamentum. Dies diei eructat uerbum, et nox nocti indicat scientiam .« Sol quoque et luna,  mare et flumina, montes et colles laudant eum. Et in suum circulum per annos singulos elementa uoluuntur, celorumque rationem in terris deprehendimus, ut antique legis ordinem conseruantes, uoluantur et currant, et nichil nouum cernamus super terram. Quod autem dicitur: »Ipsum est animal, quod uideram iuxta flumen Chobar,« Scriptura demonstrat eadem nos debere intelligere in expositione animalis, que supra intelleximus. Bene autem dicitur: »Cum euntibus ibant, et stantibus stabant, et cum eleuatis a terra pariter eleuabantur, et rote sequentes ea. Quia spiritus uite erat in rotis.«  Hec sunt ex maxima parte iam dicta, sed iterata descriptione narrantur. Nec nos itaque pigeat eadem breuiter exponendo repetere, que spiritus per Prophetam  dignatus est replicando narrare. Hoc enim solum in his uerbis nouum adiicitur, quod dictum est: »Cum stantibus stabant:« Sunt enim quidam qui usque ad hoc proficiunt, ut terrena que acceperunt bene dispensare nouerint. Misericordie operibus intendunt, oppressis subueniunt; hi uidelicet uadunt, in eo quod se ad proximi utilitatem tendunt. Cum his ergo rote gradiuntur, quia sacra eloquia dictorum suorum passus in eorum itinere disponunt. Et sunt alii, qui fidem, quam acceperunt, ita ad tenendum fortes sunt, ut aduersis quibusque resistere ualeant, et non solum minime ad peruersitatem trahuntur perfidie, sed etiam peruersa loquentes impugnant, eosque ad rectitudinem trahant. Cum istis stantibus stant etiam rote, quia eis rectitudinem suam sacra  eloquii uerba confirmant, cum in eis audiunt: State, et tenete traditiones quas didicistis; et rursum: »Aduersarius uester diabolus tanquam leo rugiens, circuit querens quem deuoret, cui resistite fortes in fide .« Et sunt alii, qui omnia terrena despiciunt, nulla que pretereunt possidere dignantur, in Dei se, ut predictum est, contemplatione suspendunt. Cum his ergo eleuatis, et rote pariter leuantur. Quia quantum quisque ad alta profecerit, intantum ei et sacra eloquia de altioribus loquuntur. uadunt ergo animalia ad utilitatem proximi, stant in custodiam sui, eleuantur ad contemplationem Dei. Sed et rote pariter uadunt, stant, eleuantur. Quia quesita sacra lectio talis inuenitur, qualis fit ipse a  quo queritur. Ad actiuam enim uitam ambulat tecum. Ad immobilitatem atque constantiam spiritus profecisti, stat tecum, ad contemplatiuam uitam per Dei gratiam peruenisti, uolat tecum. Et rursum subditur: »Quia spiritus uite erat in rotis.« Quod idcirco secundo dicitur uite spiritus in rotis esse, quia Scripture duo sunt testamenta, que utraque Dei spiritus scribi uoluit, ut nos ab anime morte liberaret, uel certe quia duo sunt precepta caritatis, dilectio uidelicet Dei, et dilectio proximi, per que utraque nos sacre Scripture dicta uiuificant. Secundo ergo dicitur: »Quia spiritus uite erat in rotis,« quia dilectionem Dei et proximi capimus in eloquiis diuinis, per precepta sacre Scripture dicta uiuimus, qui mortui iacebamus. Unde omnipotenti  Deo per Psalmistam dicitur: »In eternum non obliuiscar iustificationes tuas, quia in ipsis uiuificasti me .« Iustificationes enim precepta Dei dicuntur, in quibus nos corrigendo iustificat. De quibus Psalmista apertius dicit: »In tuis iustificationibus meditabor, non obliuiscar sermones tuos .« In eis itaque nos iustificat, quia per hec nobis spiritalem uitam demonstrat, eamque per afflatum spiritus mentibus nostris infundit. Quod quia quotidie per donum gratie in electorum mentibus agitur, recte dicitur: »Spiritus uite erat in rotis.« Hec nobis Scriptura in tenebris uite presentis facta est lumen itineris. Hinc etenim Petrus ait: »Cui benefacitis intendentes, quasi lucerne candenti in caliginoso loco .« Hinc Psalmista dicit: »Lucerna pedibus  meis uerbum tuum, Domine, et lumen semitis meis .« Scimus tamen quia et ipsa nobis nostra lucerna obscura est, si non hanc nostris mentibus ueritas illustret. Unde iterum Psalmista ait: »Quoniam tu illuminas lucernam meam, Domine, Deus meus illumina tenebras meas .« Quid enim lucerna ardens est, nisi lumen? Sed lumen creatum non lucet nobis, nisi illuminetur a lumine non creato. Quia ergo omnipotens Deus ad salutem nostram sanctorum testamentorum dicta et ipse creauit, et ipse aperit, »spiritus uite erat in rotis.«

»Et egressa est gloria Domini a lumine templi, et stetit super cherubim. Et eleuantia cherubim alas suas exaltata sunt a terra coram me. Et illis  egredientibus rote quoque subsecute sunt. Et stetit in introitu porte domus Domini orientalis, et gloria Domini Isrel erat super ea. Ipsumque est animal, quod uidi subter Deum Isrel, iuxta fluuium Chobar. Et intellexi quia cherubim essent quatuor per quatuor facies uni, et quatuor ale uni. Et similitudo manus hominis sub alis eorum. Et similitudo uultuum eorum, ipsi uultus quos uidebam iuxta fluuium Chobar. Et intuitus eorum et impetus singulorum ante faciem suam ingredi,« etc.  Gloria Domini siue maiestas, que steterat in templi lumine, stetit super cherubim, que eleuantia alas suas Propheta cernente exaltata sunt rotis pariter sequentibus, et stetit in introitu porte domus  Domini orientalis, paulatimque protectio Dei reliquit Isrel; primum fuit in templo, dein stetit in atrio templi siue limine. Qua recedente de templo, nubes et caligo impleuit templi penetralia. Rursumque ipsa gloria sedit super cherubim, et illis statim auolantibus, et ad exteriora abeuntibus, secute sunt rote et gloria stetit in porta domus Domini orientalis, non in ianua templi, sed post atrium et limen, in introitu porte domus Domini orientalis. Quod cum propheta uidisset, »Ipsum est, inquit, animal quod uidi subter Deum Isrel, iuxta fluuium Chobar, et intellexi quia cherubim essent.« Quid enim noui uiderat, quod intelligeret esse cherubim, que prius non intellexerat? Cherubim in lingua nostra scientie multitudo est, notitia sacramentorum Dei et thronus  eius ac requies. Unde et in Psalmista dicitur: »Qui sedes super cherubim, manifestare:« semper enim gloria Domini sedet in scientie multitudine. Et tunc manifestatur quando cuncta regi prouidentia demonstrantur. Nec fortuito quid fieri nec dicere quempiam: »Dereliquit Dominus terram,« et Dominus non uidit. Unde et intuitus Cherubim, et appetitus eorum est obliuisci preteritorum, et in futura se extendere. Igitur quia contemplatiua uita in aliis, et in manu actiua significatur, ut superius ostendimus, bene nunc iteratur: »Et similitudo manus hominis sub alis eorum.« Manus ergo hominis sub alis eorum est, id est, uirtus operis sub uolatu contemplationis. Quis enim cognoscens Deum ad eius regnum ingreditur, nisi bene prius operetur. Sine  contemplatiua denique uita intrare possunt ad celestem patriam, qui bona, que possunt operari, non negligunt. Sine actiua autem intrare non possunt, si negligunt bona operari que possunt. Illa ergo in necessitate, hec in uoluntate est: illa in seruitute, ista in libertate. Hinc est enim quod ad Moysen dicitur: Si emeris seruum Hebreum, »sex annis seruiet tibi, in septimo egredietur liber gratis, cum quali ueste intrauerit, cum tali exiet,« etc.  Seruus uero Hebreus emptus sex annis seruire precipitur, ita ut in septimo liber exeat gratis. Quid enim per senarium numerum, nisi actiue uite perfectio designatur? Quid per septenarium, nisi contemplatiua exprimitur? Sex uero annis seruit, et septimo egreditur liber, qui per actiuam, quam  perfecte exhibuerat, ad contemplatiue uite libertatem transit. Et notandum quod gratis liber egreditur, quia hi qui postquam omnia fecerint, dicunt se inutiles seruos. Bis procul dubio sicut ipsa actiua fuit ex munere, ita erit ex gratia etiam contemplatiua. »Cum quali ueste intrauerit cum tali exeat.« Quia omnino necesse est ut unusquisque nostrum in hoc quod incipit perseueret, atque usque ad finem operis, in ea qua inchoauit intentione, perduret. Ille quippe bene ad contemplatiuam transit, qui in actiua uita intentionis sue uestem ad deteriora non mutauit. Etenim seruus est, qui per actiuam uitam hominibus seruire disposuit, ut post presens seculum ad libertatem ueram ualeat peruenire.  De qua per Paulum dicitur. »Quia et ipsa creatura liberabitur a seruitute corruptionis in libertatem glorie filiorum Dei .« Tunc etenim uera in nobis libertas erit, cum ad gloriam filiorum Dei adoptio nostra peruenerit. Nunc uero non solum actiua uita in seruitute est, sed in ipsa quoque contemplatione, qua super nos rapimur, libertatem mentis adhuc perfecte non obtinet, sed imitatur, quia illa que est intima in enigmate uidetur. Ipsa tamen in quantalibet sit contemplationis angustia, actiue uite iam ualde est latior atque sublimior, que ad quamdam mentis libertatem transit, temporalia non cogitans, sed eterna.



CAPUT XI. De uiginti quinque uiris; de captiuitate, qui ipsi erant carnes et Isrel lebes; de dispersione populi, etc.


»Et eleuauit me spiritus, et introduxit me ad portam domus Domini orientalis, que respicit ad solis ortum.«  Quia egressa est gloria Domini a limine templi, et stetit super Cherubim, postquam auolantibus Cherubim stetit ipsa gloria in introitu porte domus Domini orientalis, et Propheta, quia per se ad eam ire non poterat, eleuatus a spiritu est, et ductus ad eamdem portam domus Domini orientalem, que respicit solem iustitie. De quo scriptum est: »Ecce uir Oriens nomen eius,« ut nequaquam remaneret in templo, quod erat ignorantie nube confusum, sed stans in porta domus Domini orientalis, que sequuntur sacramenta agnosceret.

 »Et ecce in introitu porte uiginti et quinque uiri. Et uidi in medio eorum Iezoniam filium Azur, et Pheltiam filium Banaie, principes populi. Dixitque ad me: Fili hominis, hi uiri cogitant iniquitatem, et tractant consilium pessimum in urbe ista, dicentes: Nonne dudum edificate sunt domus? Hec est lebes, nos autem carnes. Idcirco uaticinare de eis, uaticinare, fili hominis. Et irruit in me spiritus Domini. Et dixit ad me: Loquere: Hec dicit Dominus: Sic locuti estis, domus Isrel. Et cogitationes cordis uestri ego noui, plurimos occidistis in urbe hac. Et implestis uias eius interfectis. Propterea hec dicit Dominus Deus: Interfecti uestri quos posuistis in medio eius, hi sunt carnes, et hec est lebes. Et educam uos de medio eius. Gladium  metuistis, et gladium inducam super uos, ait Dominus Deus: Et eiiciam uos de medio eius, daboque uos in manu hostium, et faciam in uobis iudicia. Gladio cadetis, in finibus Isrel iudicabo uos. Et scietis quia ego Dominus. Hec non erit uobis in lebetem, et uos non eritis in medio eius in carnes: in finibus Isrel iudicabo uos, et scietis quia ego Dominus.« Quod sequitur in Septuaginta non habetur, sed de Hebreo additum est: »Quia in preceptis meis non ambulastis, et iudicia mea non fecistis, et iuxta iudicia gentium, que in circuitu uestro sunt, estis operati,« et cetera. Assumitur propheta, iuxta illud quod scriptum est: »Assumens mansuetos Dominus .«  Siue eleuatur a terra, et introducitur ad portam domus Domini orientalem, ut possit uiginti quinque uirorum, qui erant in circuitu porte, et Iezonie filii Azur, atque Pheltie filii Banaie, principum populi sacramenta cognoscere. Hi igitur qui eleuant in introitu porte domus Domini orientalis, desperantes salutem et scelerum conscientia parati ad interitum, nec uolentes per penitudinem peccata corrigere, dicunt licet nuper post primam captiuitatem edificate sint domus, que ante corruerant, tamen scimus hanc ciuitatem esse instar lebetis, nos quoque pro carnibus ut in ea consumamur et concrememur, iuxta illud quod scriptum est in Isaia: »Tempestas si transierit, non assumet nos.« Illis ista dicentibus, irruit in Prophetam spiritus  Domini et secundo precepit ut uaticinetur ac dicat: Quoniam ista dixistis, et cordium uestrorum me secreta non fallunt, ego uobis interpretabor, quomodo ciuitas in lebetem, et uos in carnes reputemini, non iuxta illum sensum, quem locuti estis, sed iuxta alterum, quem non timetis. Est quidem ciuitas in lebetis similitudinem, sed non uestris implebitur carnibus, uerum eorum, quos interfecistis. uos autem, qui arbitramini uos in hac urbe morituros, educam de medio ciuitatis, et tradam hostium manibus, faciamque in uobis iudicia, ut cum cecideritis gladio, nequaquam in urbe nec extra terminos Isrel, sed in finibus uestre prouincie, tunc cognoscetis quod ego sim Dominus. Hec autem uniuersa patiemini, quia in preceptis meis  non ambulastis, et iudicia mea non fecistis, sed ceterarum in circuitu gentium scelera estis operati. Cumque secundum litteram manifestum sit, quod dicitur, omissis parumper Iezonie et Azur, Pheltie et Banaie nominibus, que in tempus aliud reseruamus, hoc dicendum est, quod usque hodie in ecclesia, que est domus Dei, et ante portam et in introitu, siue in uia porte, que significat Saluatorem, per quem ingredimur ad Patrem, sunt uiginti quinque uiri ad sensus cuncta referentes. Et quantum non subterfugit memoriam meam, nunquam in bonam partem hunc numerum potui inuenire, licet in Leuiticum et sacerdotale ministerium a uiginti quinque annis eligantur; in Hebreo enim non habet hunc numerum, qui in Septuaginta dicitur, sed tricenarium,  qui in exordio huius Prophete et Domini continetur etate, quando uenit ad fluenta Iordanis et a Ioanne baptizatus est. Sin autem in Euangelio  quinque uirgines prudentes, et quinque fatue reperiuntur, sciamus hunc numerum in medio positum, et pro qualitate utentium, uel ad bonam, uel ad malam partem posse conferri. Hi igitur uiri, qui cuncta ad sensus referunt, et habent duos principes, de quibus supra diximus, duali numero continentur, qui scindit unitatem, et in secunde diei numero non uidetur a Domino, iuxta Hebraicam ueritatem. Unde et in arca Ne bina et bina introducuntur immunda . Dominus scissionem in unum coarctans, fecit utrumque  unum, et soluit medium parietem, inimicitias in sua carne condemnans . Unde et augustius quid loquitur atque sublimius: »Ego et pater unum sumus ,« ut a Iudaica dualitate in unionem nos reuocet fidei Christiane. Denique pontificatu perdito Iudeorum Dominus patitur nequaquam sub uno principe, sed sub duobus, Anna et Caipha, ut religionis eorum falsum monstraret errorem. Sunt multi in huius porte introitu ante domum Domini orientalem, qui uitiis suis nationibus comparantur, et peccatorum conscientia desperant salutem, et dicunt: Ciuitas in qua uersamur, lebes est, et nos omnes carnes, et Babylonio consumemur ardore eius cuius idola ignita sunt. Nolentes igitur agere penitentiam et desperantes  salutem, propterea audiunt, quod non ipsi sint carnes preterite et perdite ciuitatis, sed hi, quos scandalizauerint, quos interfecerint. Et idcirco super eos gladius inducitur, ut postquam in finibus Isrel nequaquam inter gentes, sed inter Christianos fuerint iudicati, tunc cognoscant, quia ipse sit Dominus, secundum illud quod in Psalmis legitur: »Cum interficeret eos, requirebant eum ,« ut quem per beneficia non senserant, per tormenta cognoscant.

»Et factum est cum prophetarem prophetias filius Banaie mortuus est, et cecidi in faciem meam clamans uoce magna, et dixi: Heu, heu, heu, Domine Deus, consummationem tu facis reliquiarum Isrel?« uaticinante propheta, unus e duobus  principibus, Pheltias filius Banaie moritur, qui interpretatur ruina declinans. Et est filius structoris siue cementarii. Et alter principum seruatur incolumnis, Iezonias filius Azur. Iezonias aures eius sonat, quod subauditur anime. Azur uero fulcrum siue adiutorium interpretatur. Qui igitur cadendo a Domino declinarat et erat edificationis pessime, recte cadit, prophetante eo quem confortauit Dominus; qui autem preceptis obediebat Dei, et illius sustentabatur ac fulciebatur auxilio, recte in imperio populi permanet. Legimus in Exodo  mortuo Pharaone rege Aegypti ingemuisse filios Isrel, ab operibus palearum ac lateris, et clamasse ad Dominum, quem illo uiuente inclamare non poterant. Isaias quoque mortuo Ozia  rege leproso: »uidi Dominum sedentem super thronum excelsum et eleuatum, et seraphim stantia circa eum .« Intelligensque immunda se habere labia, et habitare in populo immunda labia habente, meretur ut de altari carbo mittatur, et labia eius purget immunda. Hic autem, prophetante fortitudine Dei, princeps, qui a Domini declinauerat seruitute, cadit ut eleuaretur a Christo. Si enim resurrectio Dominus, ruina diabolus est, in quo queritur quomodo de Saluatore dicatur: »Ecce hic positus est in ruinam et resurrectionem multorum in Isre .« In ruinam eorum, qui stabant pessime, et resurrectionem eorum qui ceciderant. Quod cum Propheta uidisset, cecidit in faciem suam non peccantis  merito, sed plangentis affectu. Et uoce magna, que de magno fidei ardore ueniebat, tertio clamauit et dixit: »Heu, heu, heu, Domine Deus, consummationem tu facis reliquiarum Isrel?« Et est sensus: Etiam ipse reliquie que esse uidebantur in populo te indignante delentur?

»Et factum est uerbum Domini ad me, dicens: Fili hominis, fratres tui, fratres tui, uiri propinqui tui, et omnis domus Isrel uniuersi, quibus dixerunt habitatores Ierusalem: Longe recedite a Domino, nobis data est terra in possessionem. Propterea hec dicit Dominus Deus, quia longe feci eos in gentibus, et quia dissipaui eos in terram, ero eis in sanctificationem modicam in terris ad quas uenerint.« Factus est igitur sermo Domini ad  Ezechiel, qui dixerat: »Heu, heu, heu, Domine Deus, consummationem tu facis reliquiarum Isrel?« in Pheltie uidelicet morte, et eorum, qui cum eo interfecti sunt, quod nequaquam ille sunt reliquie, quas in Ierusalem putabat Propheta, sed hi, qui in Babylone uidebantur esse captiui. Et est sensus: O fili hominis, fratres tui de eadem tecum stirpe generati, fratres, inquam, tui quibus dixerunt habitatores Ierusalem: uos recessistis a Domino, quia captiui estis, et cum Iechonia uos tradidistis, nobis autem terra Isrel data est in eternam possessionem. Dic ergo eis quod longe quidem eos fecerim a terra Isrel, et disperserim in nationes, et in alienis terris esse preceperim, sed quia mee obedierint iussioni sim eis futurus etiam in peregrinis, et hostilibus  locis in paruam sanctificationem, dum plerique inueniantur ex eis, qui idololatrie nequaquam colla submittant, sed memores sint mandatorum Dei, sicut fuerunt Daniel et tres pueri et ceteros fuisse credendum est, in similitudinem tantorum principum, quos Scriptura nunc commemorat. Ex quibus uniuersis discimus non esse insultandum his qui Dei iudicio penis traditi sunt, nec exprobrandum homini conuerso a peccatis suis, nec penitentibus et egressis de Ecclesia aliquando dicendum, longe recessistis a Domino, nobis data est terra in possessionem, quia hec dicit Dominus, licet eos parumper a mea Ecclesia separauerim, et inter gentes disperserim, tamen ero eis in sanctificationem modicam, dum meminerint peccatorum suorum. Et  qui propter uitia recesserunt de terra sua, propter penitentiam ad sedes pristinas redire festinent.

»Propterea loquere: Hec dicit Dominus: Congregabo uos de populis, et adducam uos de terris in quibus dispersi estis, daboque uobis humum Isrel. Et ingredientur illuc. Et auferent omnes offensiones, cunctasque abominationes de illa. Et dabo eis cor unum, et spiritum nouum tribuam in uisceribus eorum, et auferam cor lapideum de carne eorum, et dabo eis cor carneum, ut in preceptis meis ambulent, et iudicia mea custodiant, faciantque ea, et sint mihi in populum, et ego sim eis in Deum. Quorum autem cor post offendicula  et abominationes suas ambulat: horum uiam in capite suo ponam, dicit Dominus Deus,« etc.

Loquitur sermo diuinus ad eos, qui captiui erant in terra Babylonis, ad fratres Ezechielis prophete, et ad propinquos quibus dixerunt habitatores Isrel: Longe recessistis a Domino, nobis data est terra in possessionem. Loquitur autem hec que sequuntur: »Congregabo uos de populis, et reddam uobis terram Isrel.« Cumque ingressi fueritis, auferetis cuncta idola, propter que offenderatis Deum. Et dabo uobis cor unum timoris, et seruitutis Dei, ut nequaquam diuersis idolis seruiatis, siue alterum, quam prius habuistis, et spiritum nouum tribuam in uisceribus uestris, iuxta illud quod scriptum est: »Cor mundum crea in me, Deus, et spiritum rectum  innoua in uisceribus meis .« Et auferam a uobis cor lapideum, id est, cor durum, secundum illud quod loquitur Stephanus primus martyr in Christo: »Dura ceruice et incircumcisi corde .« Et induratur cor Pharaonis, ne dimittat populum Isrel. »Et dabo, inquit, uobis cor carneum ,« molle et tenerum, et quod possit Dei mandata suscipere, ut scribantur in tabulis cordis carnalibus; idcirco autem datur cor molle, et aufertur cor durum, ut in preceptis meis ambulent, iudiciaque custodiant, et sint in populo Dei, Dominusque qui prius fuerat aduersarius, sit eis in Deum. Qui autem nequaquam penitentia priora peccata correxerint, sed ambulauerint post abominationes suas, retribuam, ait, eis, quod merentur, ut uie eorum ponantur  capitibus eorum. Hec sub Zorobabel filio Salathiel, et sub Iesu filio Iosedech sacerdote magno, et sub Ezra et Neemia accidisse tribui Iude, et his qui cum his reuersi sunt, plerique estimant. Habitatores quoque Ierusalem, qui sub Sedecia rege Iude capti sunt, uel qui fugerunt cum Ieremia in Aegyptum in omnes terras esse dispersos, et nequaquam reuersos in urbem Ierusalem; plena autem conuersio eorum qui captiui erant et reliquiarum Isrel intelligitur in Christo, quando reliquie salue facte sunt, et una die tria millia crediderunt, et iterum quinque millia, et alii, de quibus loquitur Iacobus ad apostolum Paulum: »uides, frater, tanta millia credentium Iudeorum? hi omnes emulatores legis sunt ,« sed et quotidie superbi habitatores  urbis Ierusalem, quorum cor post offendicula et abominationes suas ambulat, Dei merentur offensam, et hi qui foris erant, ablato corde lapideo, et accepto corde mollissimo, per penitentiam reuertuntur ad ecclesiam, et ambulant in preceptis Domini, iudiciaque eius custodiunt, fiuntque Domini populus, et Dominus quem prius offenderant fit eis Deus.

»Et eleuauerunt cherubim alas suas, et rote cum eis. Et gloria Dei Isrel erat super ea. Et ascendit gloria Domini de medio ciuitatis, stetitque super montem, qui est ad orientem urbis.« Paulatim gloria Domini recedit de Ierusalem. Primum templum deserens, stat in atrio uel in limine domus,  postea in introitu porte orientalis. Nouissime, sublatis pennis rotisque sequentibus, stat super montem, qui est ad orientem urbis. Haud dubium quin montem significat Oliueti unde Saluator ascendit ad Patrem. Stabatque gloria Domini, que de Ierusalem urbe discesserat, super montem Oliueti in signum resurrectionis et luminis, ut inde perituram arsuramque cerneret Ierusalem. Quodque dicit: »Ascendit gloria de medio ciuitatis,« aliis uerbis loquitur Dominus ad discipulos: »Surgite, abeamus hinc .« Et ad Iudeos: »Relinquetur uobis domus uestra deserta .« Iosephus quoque refert auditam uocem in templo Angelorum, et fortitudinem celestium, que prius in urbis presidio erant, »abeamus ex his sedibus.« Mirumque in modum  usque in presentem diem gloria Domini, que deseruit templum, stat super montem Oliueti, et in crucis signo rutilans spectat templum, quondam Iudaicum in fauillas et cineres redactum.

»Et spiritus leuauit me, et adduxit in Chaldeam ad transmigrationem in uisione in spiritu Dei. Et sublata est a me uisio, quam uideram. Et locutus sum ad transmigrationem omnia uerba Domini, que ostenderat mihi.« Pro eo quod nos ex Hebraica ueritate transtulimus, »et sublata est a me uisio, quam uideram,« Septuaginta transtulerunt, »et ascendi a uisione quam uideram, quod utrumque significat non in corpore per prophetam in Ierusalem de Babylone translatum, sed in spiritu, sublataque uisione, que eum in spiritu duxerat Ierusalem, et uniuersa monstrauerat,  que superior sermo narrauit, reuersus est in semetipsum et locutus est, ad transmigrationem omnia que ei fuerant demonstrata, uidelicet ad eos de quibus supra scriptum est: »Ego sedebam in domo mea, et senes Iuda sedebant iuxta me. Et cecidit super me ibi manus Domini Dei et uidi.« Mirumque in modum sedentibus his, qui ad se uenerant uisitandum, uisiones mysticas Propheta cernebat, et absens erat ab his, qui coram se sederant, absens spiritu, presens corpore. Omniaque fiunt ut consolationem recipiant, qui captiui erant, quod reducendi sint in terram Isrel, et ambulaturi in preceptis Domini, futurique ei in populum, et ille futurus sit eis in Deum. Qui autem non fuerint conuersi ad penitentiam, sed ambulauerint post abominationes  suas, recipiant que fecerunt, uerba autem in Scripturis sanctis pro rebus dici sepe admonuimus.



CAPUT XII. Exemplo probat Prophete angustiam obsidionis Ierusalem, et eius instantiam.

»Et factus est sermo Domini ad me dicens: Fili hominis, in medio domus exasperantis tu habitas, quioculos habent ad uidendum et non uident, et aures ad audiendum et non audiunt, quia domus exasperans est, etc. Pro exasperatione quoque dici amaritudine crebro docuimus, ut sit sensus: in medio domus ad amaritudinem conuertentis tu habitas, que Dominum natura dulcem atque clementem, uitiorum  suorum amaritudine, facit amarum atque crudelem. Alioquin de Deo legimus: »Gustate et uidete, quia suauis siue dulcis est Dominus .« Habitat autem Propheta in medio populi Deum ad amaritudinem prouocantis, qui habet oculos et non uidet, aures et non audit, non uitio sensuum, sed pertinacia prauitatis. Unde et Dominus ad Iudeos: »Si ceci, inquit, essetis, peccatum non haberetis ,« uoluntariam cecitatem in illis arguens atque condemnans. Quia ergo oculos habent ad uidendum, et non uident: aures ad audiendum, et non audiunt, et tua uerba contemnunt, doce eos per imaginem atque picturam, et schematibus ostende corporeis, ut uenturam captiuitatem non solum auditu, sed et oculis recognoscant.

 »Tu ergo, fili hominis, fac tibi uasa transmigrationis, et migrabis per diem coram his. Migrabis autem de loco tuo ad locum alterum in conspectu eorum, si forte aspiciant quia domus exasperans est«, etc. Nulli dubium quin uniuersa loci huius continentia futuram captiuitatem indicet regis Sedecie et tribus Iude, qui captus est cum Ierusalem. Sed quoniam quidam uolunt captiuitatem Sedecie, qui interpretatur Iustus Dominus, in typum precedere Saluatoris, qui de celestibus ad terrena descendens humanum corpus assumpserat, et hec esse uasa captiuitatis, ideo premonendum puto prudentem cautumque lectorem, et hec quidem nos ponere, ne quid preterire uideamur, sed non probare. Neque enim rex impius in figuram potest precedere eius, qui totius  pietatis exemplum est. Captum autem esse Sedeciam a Babyloniis atque Chaldeis, et Ieremias propheta, et Regum narrat historia, et ductum de loco in locum, hoc est, de Ierusalem in Babylonem, et cetera, que Ezechiel in consequentibus loquitur. Qui autem referunt ad Dominum Iesum Christum captiuitatem eius et transmigrationem eius, de loco in locum, descensionem ex celestibus ad terrena significari putant.

»Et efferes foras uasa tua, quasi uasa transmigrantis per diem in conspectu eorum. Tu autem egredieris uespere coram eis, sicut egreditur migrans ante oculos eorum, perfode tibi parietem, et egredieris per eum, in conspectu eorum. In humeris portabis, in caligine effugies, faciem tuam uelabis  et non uidebis terram, quia portentum dedi te domui Isrel,« etc. Facere iubetur propheta in figura, que Sedecias facturus est in ueritate. Collige enim sarcinas tuas, hec enim uasa sunt transmigrantis uidentibus eis. Et postquam uiderint que facturus es, egredieris uespere in similitudinem transmigrantis. Legimus enim Sedeciam nocte muro suffosso fugisse ad deserta Iordanis, ibique a Babyloniis esse comprehensum, et hoc significare perfossum parietem. Quod autem dicit: »In humeris portabis,« subauditur sarcinas tuas, et quidquid ad uie solacium fugientes portare consueuerunt: »in caligine efferes,« ne uidearis a quoquam, »faciem tuam uelabis,« uel cecitatem que ei accidit, erutis oculis a  Nabuchodonosor, uel ne cognoscatur, quod ipse sit rex et maior fiat cura seruantium. Quodque sequitur: »Et non uidebis terram,« illud significat, quod cecus ductus sit in Babylonem, eamque non uiderit. »Quia portentum, inquit, dedi te domui Isrel.« In signum enim et in figuram prophetarum tam dicta quam facta sunt. Unde et in Zacaria uiri portentosi uocantur, quia futura portendant. Et in Osea loquitur Deus: »In manibus prophetarum sum assimilatus .« Qui autem uolunt in Ezechielis persona Christum intelligi, uasa captiuitatis, humanum corpus accipiunt, et perfossum parietem, quo infernorum claustra perfregit, et resurgens a solis credentibus uisus est, portatusque in humeris, quando cum angelicis potestatibus ad celum  ascendit uictor. Et quod absconditus egreditur, et uelat faciem suam, ne in carne mortali uideatur diuina maiestas. Et non uidet terram, ne oculis illius illustretur, que eius non meretur aspectum. »Oculi enim Domini super iustos ,« et auertit faciem suam ab impiis. Hec autem, inquiunt, omnia fecisse narratur, ut per similitudinem hominis dura ad fidem Isrelitici populi corda conuerteret, et in portentum datur domui Isrel, iuxta illud quod scriptum est: »Ecce hic positus est in resurrectionem et in ruinam multorum, et in signum cui contradicetur.«

»Feci ergo sicut preceperat mihi, uasa mea protuli, quasi uasa migrantis per diem, et uespere perfodi mihi parietem manu. In caligine egressus sum,  et in humeris portatus in oculis eorum.« Que supra iussus est facere opere se complesse testatur, nec interpretatione indiget iuxta utramque sententiam quod supra expositum est. Illud autem notandum est, quod uno atque eodem tempore Ieremias prophetabat in Ierusalem, et Ezechiel in Babylone et illius prophetia mittebatur ad captiuos; et huius ad eos qui habitabant in Ierusalem, ut unius in diuersis regionibus Dei prouidentia monstraretur, et intelligerent audientes quecunque accidebant populo, nequaquam idolorum potestate, sed Domini iussione consistere.

»Et factus est sermo Domini ad me dicens: Fili hominis, nunquid non dixerunt ad te domus Isrel, domus exasperans: Quid tu facis? Hec dicit Dominus  Deus: Si te, inquit, interrogauerit domus exasperans, quare ista facis, dic ad eos. Hec dicit Dominus Deus: Super principem onus istud, qui est in Ierusalem, et super omnem domum Isrel que est in medio eorum. Dic: Ego portentum uestrum; quomodo feci, sic fiet illis, in transmigrationem et captiuitatem ibunt. Princeps autem, qui est in medio eorum, in humeris portabitur. In caligine egredietur: parietem perfodient, ut educant eum; facies eius operietur, ut non uideat oculis terram. Et extendam rete meum super illum, et capietur in sagena mea, et adducam eum in Babylonem in terram Chaldeorum, et ipsam non uidebit, ibique morietur. Et omnes qui circa eum sunt, presidium  eius et agmina illius dispergam in omnem uentum, et gladium euaginabo post eos. Et scient quia ego Dominus, quando dispersero illos in gentibus, et disseminauero illos in terras. Et relinquam ex eis uiros paucos a gladio et fame et pestilentia, ut enarrent omnia scelera eorum in gentibus ad quas ingredientur. Et scient quia ego Dominus.«  Primum exponamus historiam. Dic, inquit, ad eos, o fili hominis, qui uel interrogant, uel non interrogant: Quid tu facis hec? quod super ducem onus istud, et uisio sit ei, qui est in Ierusalem, ducem significat Sedeciam. Et dic: »Ego portentum uestrum,« siue, ut Septuaginta transtulerunt, »Ego qui portenta facio,« ut ex presentibus futura cognoscantur. »Quomodo feci, sic fiet illis,« duci et cunctis qui in comitatu  ducis sunt: in transmigrationem Babyloniam captiui ducentur; »et dux qui est in medio eorum in humeris portabitur,« uel iumentorum, uel eorum qui cum eo fugerant »in caligine«, et in noctis tenebris; »egredietur, murumque suffodient« socii eius, »ut educant eum; facies eius uelabitur,« uel timore fugientis uel cecitatis iniuria, »ut cecus terram non uideat« Babylonis. »Et ego extendam rete meum super illum, et capietur in sagena mea.« Concedente Domino quippe a Babyloniis captus est. Et hec que ab hostibus passus est fieri, se fecisse testatur. Ductusque in Babylonem, terram Chaldeorum non uidebit, ibique captiuus morietur. Omnes autem socios eius et adiutores et comites fuge, cum ille fuerit comprehensus, huc illucque dispergam,  nec securos abire permittam, sed in manibus hostium euaginabo gladium meum, ut quando dispersi fuerint in gentibus, intelligant quod ego sim Dominus, et mea cuncta uoluntate sint facta. »Et relinquam, inquit, ex sociis« qui cum eo fugerint, et qui euadere potuerint »paucos,« qui gladium et famem et pestilentiam euaserint, ut cum uel fuga uel captiuitate, ad diuersas peruenerint regiones, narrent omnia scelera sua uel sermone uel exemplo; propter que tanta meruerint mala, et intelligant quod ipse sim Deus.

»Et factus est sermo Domini ad me dicens: Fili hominis, panem tuum in conturbatione comede, et aquam tuam in festinatione et merore bibe, et dic ad populum terre: Hec dicit dominus Deus  ad eos qui habitant Ierusalem in terra Isrel, Panem suum in sollicitudine comedent, et aquam suam in desolatione bibent, ut desoletur terra a multitudine sua, propter iniquitatem omnium qui habitant in ea: et ciuitates que nunc habitantur, desolate erunt, terraque deserta. Et scietis quia ego Dominus, etc.« Post principis et sociorum eius prophetiam, que sub corporali imagine monstrabatur, uenit ad populum, et quidquid prophete dicitur, per prophetam refertur ad habitatores Ierusalem quod in obsidionis malo panem suum comedant in egestate et angustia, et aquam suam nequaquam in abundantia, sed cum tormento bibant et tribulatione. Hec autem, inquit, o propheta, dicuntur  tibi, ut tu loquaris ad populum terre tue, et dicas. Hec dicit Dominus habitatoribus Ierusalem, que est in terra Isrel: Obsessi a Nabuchodonosor atque Chaldeis, famis et sitis sustinebitis malum, ut omnis terra cum sua multitudine deleatur. Habitatores significans per eam, que inhabitatur. Et ne putent sibi euenire sine causa. Dic, inquit, eis, quod propter scelera eorum et iniquitatem omnes urbes Iudee ad solitudinem redigende sint, et uniuerse terre cultura dispereat, ut cognoscant Deum seuientem, quem miserantem cognoscere noluerunt. Possumus iuxta anagogen habitatores Ierusalem credentes Christo dicere, qui habitant in ecclesia, etsi per peccata illius offensam meruerint, comedant panem cum egestate, et bibant aquam cum  merore et augustia: non cibum panis, neque potum aque, sed famem sermonis et doctrine Dei sustinentes. Quando enim uel uitio principum, qui capiendi sunt, et tradendi Babyloniis, uel nostra duritia perdiderimus sermonem Dei, aquasque non meruerimus habere utiles, tunc in dolore et penuria nostrum sumemus cibum, et terra perdet multitudinem credentium, et ciuitates, que in toto orbe intelliguntur ecclesie desolabuntur, et terra deserta erit, ut omnes sciant quia offensa sit Domini, quod quidem et in persecutionis tempore intelligere possumus.

»Et factus est sermo Domini ad me dicens: Fili hominis, quod est prouerbium istud uobis in terra Isrel dicentium, In longum differentur dies, et peribit  omnis uisio? Ideo dic ad eos, hec dicit Dominus Deus, Quiescere faciam prouerbium istud, neque uulgo dicetur ultra in Isrel. Et loquere ad eos, quod appropinquauerint dies, et sermo omnis uisionis. Non enim erit omnis ultra uisio cassa, neque diuinatio ambigua in medio filiorum Isrel, quia ego Dominus loquar, quodcunque locutus fuero uerbum, et fiet. Non prolongabitur amplius, sed in diebus uestris domus exasperans, loquar uerbum et faciam illud, dicit Dominus Deus.«  Est autem sensus omnis capituli hic, Supra prophetauerat contra principem, qui erat in Ierusalem, deinde populo famem et ardorem sitis nuntiauerat, esse uenturum. Quod multitudo non credens, uetus assumebat, tritumque prouerbium: In longum tempus differtur  comminatio prophetarum, et omnis uisio peribit. Dic ergo, inquit eis, quod nequaquam mea comminatio differatur nec diuinatio falsa atque ambigua proferatur in populos, que finem habeat incertum. Aut alio dicatur tempore, alio compleatur. Sed nunc uiuente te loqueris, et his qui audiunt, uerbum quod locutus sum compleatur.

»Et factus est sermo Domini ad me dicens, Fili hominis, ecce domus Isrel dicentium: uisio quam hic uidet in dies multos, et in tempora longa iste prophetat, propterea dic ad eos: Hec dicit Dominus Deus: Non prolongabitur ultra omnis sermo eius. uerbum quod locutus fuero complebitur, dicit Dominus Deus.« Significat autem uicinam  captiuitatem urbis Ierusalem, et Sedechiam cum populo Iuda iamque capiendum. Non solum autem illo tempore, sed usque hodie uulgus incredulum et dura corda mortalium prophetiam Dei non recipit, sed omnia que Prophete comminantur, que predicat Euangelium in aliud tempus estimant differendum. Sciamusque hic parabolam, que a Septuaginta ponitur, accipi prouerbio iuxta illud, quod in psalmo legimus: »Et factus sum eis in parabolam .« Et in hoc eodem propheta: »Quid est uobis parabola ista in populo Isrel, dicentium, patres comederunt uuam acerbam, et dentes filiorum obstupuerunt.« Manifesta perstringimus, ut in obscurioribus immoremur.



CAPUT XIII. Sermo Domini contra falsos prophetas decipientes populum Dei, et contra feminas falsa prophetantes.


»Et factus est sermo Domini ad me dicens: Fili hominis, uaticinare ad prophetas Isrel, qui prophetant, et dices prophetantibus de corde suo: Audite uerbum Domini; hec dicit dominus Deus,« etc. Est autem sermo contra pseudoprophetas, qui decipiebant populum, et contra Dei mandata aliud prophetabant. Nec quempiam moueat, quod Prophete appellantur. Hanc enim habet sancta Scriptura consuetudinem, ut unumquemque uaticinationis sue et sermonis prophetam nuncupet. Sicut prophete appellantur Baal et prophete idolorum, et prophete confusionis. Unde et apostolus Paulus, petam grecum prophetam uocat: »Dixit quidam proprius  eorum propheta, Cretenses semper mendaces, male bestie, uentres pigri .« Et in Osea legimus: »Sicut propheta insaniens homo portans spiritum .« Quidquid autem eo tempore Isrelitico populo dicebatur, hoc nunc refertur ad Ecclesiam ut prophete sancti sint apostoli, et apostolici uiri, prophete autem mendaces atque furiosi omnes heretici, quorum principes ex suo corde confingant. Qui autem ab eis seducti sunt, aliorum mendaciis adquiescant.

»ue prophetis insipientibus, qui sequuntur spiritum suum et nichil uident.« Cum prophetarum nomen secundum regulam scripturarum bonis malisque commune sit, in eo differunt, quod boni prophete dicuntur esse sapientes, mali autem stulti et insipientes.  Quorum alterum refertur ad ecclesiasticos uiros, alterum ad omnes hereticos, qui spiritum Dei relinquentes, sequuntur spiritum suum, quia nequaquam diuino instinctu, sed proprio corde uaticinantur, unde et nichil uident. Qui autem sapiens est non cordis sui cogitationes, sed Dei spiritum sequitur. Iuxta illud, quod et in superioribus, animalia et rote Dei spiritum sequebantur. Et propheta dicit: »Post Dominum Deum tuum ambulabis .« Et in alio loco: »Deduc me in semita recta ;« et iterum: »Spiritus tuus bonus, ipse me ducet in terram rectam .« Et populo Dei columna ignis et nubes erat dux in solitudinem . Et Ieremias loquitur: »Non laboraui sequens  te .« Quis autem hereticorum, qui sequitur spiritum suum, non impingat in tenebras et cecus cecos ducat in foueam. Imo licet sibi in mysteriis, imo orgiis suis plura ecclesiasticis doctoribus uidere uideantur, tamen nichil omnino uident, quia solem iustitie perdiderunt: frustraque imitantur eos, qui prius uocabantur uidentes, et quibus dicitur: »Qui uides, uade, recede in terram Iuda et in Bethel non prophetabis .« Quamobrem uisio Isaie et Abdie ponuntur in titulis. Et Dominus Apostolis precepit: »Leuate oculos uestros et uidete « Et Propheta suppliciter deprecatur: »Reuela oculos meos, et considerabo mirabilia de lege tua .«

»Quasi uulpes in desertis prophete tui, Isrel.  Non ascendistis ex aduerso, neque opposuistis murum pro domo Isrel, ut staretis in prelio in die Domini. uident uana et diuinant mendacium dicentes, ait Dominus, cum Dominus non miserit eos, et perseuerauerunt confirmare sermonem. Nunquid non uisionem cassam uidistis et diuinationem mendacem locuti estis, et dicitis, ait Dominus, cum ego non sim locutus,« etc. Dicamus primum iuxta Hebraicum prophete Isrel similes uulpium sunt; quotidie domesticarum auium furta facientes, qui habitant iuxta Aquilam et Septuaginta »in desertis,« iuxta Symmachum atque Theodotionem »in parietinis et ruinosis,« qui non possunt ascendere ex aduerso, neque murum pro domo Isrel opponere. Legimus  Aaron aduersum ignem  Isrel populum deuorantem, occurrisse et stetisse medium, et opposuisse se murum pro salute populi. Ieremie quoque dicitur, ne occurrat Domino, neque stet contra iram eius orationis perseuerantia. Sicut enim murus hosti opponitur, et aduersario occurri solet ex aduerso contraque uenienti, ita Dei sententia sanctorum precibus frangitur. Unde et Moysi dicitur: »Dimitte me, et delebo populum istum .« Cui enim dicitur, »dimitte me,« ostenditur, quod tenendi habeat facultatem. Isti stare non possunt in prelio in die Domini, ut pro populo precibus dimicent, et resistant obsecrationibus sententie Dei. Quia igitur uana conspiciunt et diuinant mendacium, et a Domino missos esse se dicunt, cum non sint missi a Deo, et perseuerant in erroribus, et  suum cupiunt firmare sermonem, arguuntur quod omnia sint cassa, que predicant, suum mendacium Domini sermonem esse dicentes: »Propheta, inquit, super prophetas Isrel qui prophetant, et dices prophetis.«  Quomodo opus Prophetarum erat hec dicere, que iubebantur; sic eodem spiritu opus est ei, qui exponere cupit, ea que sunt latenter significata, ut monstret nunc ad eos fieri prophetiam, qui contra Dei docent uoluntatem, qui prophetant de corde suo. Iuxta simplicem quidem intellectum quidam prophetarum de diuino Spiritu loquentes, non de suo corde locuti sunt, sed de sensu Dei. Quidam uero simulantes se Prophetas atque dicentes: Hec dicit Dominus, Domino non loquente in eis pseudoprophete  exstiterunt. Potest autem et super eos, qui docent in ecclesiis, si aliter quam poscit ueritas, docent, presens sermo congruere. Si quis enim ea, que iehsu Christus Dominus locutus est, et intellexit in eo sensu, quo locutus est ipse, qui docuit, non de corde suo, sed de Spiritu sancto loquitur sermones filii Dei Iesu, si consentit Spiritus sanctus uoluntati eius, qui in apostolis locutus est. Si quis uero legens Euangelium proprium sensum aptat Euangelio, non ita intelligens ut Dominus locutus est; iste falsus propheta est, loquens de corde proprio in Euangelio: »Sicut uulpes in deserto, prophete tui, Isrel.« Animal uulpis nequam est, uersutum est, indomabile est, ferum est. »Dicite, ait Saluator, uulpi isti: Ecce sanationes perficio hodie et cras, et  tertia die consummor .« Has uulpes necessarias habuit aduersum alienigenas Samson , quarum caudis cum fune uinctis , in perditionem eas frugum misit hostilium, istiusmodi sunt falsi magistri, uersuti, maligni, et bestiis similes, si talis sum, uulpis sum. Sed non simpliciter uulpis, uerum uulpis in desertis, uulpis in parietinis, uulpis in rupibus. He enim in diuersis seditionibus continentur uersipelles. uersipelles isti et nequam semper in desertis, semper in solitudinibus morantur. Ubicunque enim anima habitatur a Deo et in Spiritu sancto plena est, non potest ibi hereticorum doctrina penetrare, non ualet eorum sermo prorumpere. Ubi autem solitudo Christi est, ubi desertum iustitie, ibi nequissime discipline uenena uersantur.  Idcirco, sicut uulpis ait in desertis, Prophete tui, Isrel, non steterunt in firmamento. Si considerare uolueris falsos magistros, uidebis eos infirmos instabiles, non ualentes dicere: »Statuit super petram pedes meos, et direxit gressus meos .« Et quia non sunt tales, ut steterint robusta radice fundati, ideo non steterunt in firmamento, sed direxerunt mouere pedes suos.  Omnes heretici propter fraudulentiam ac nequitiam uulpium similes sunt. De quibus Saluator loquitur. uulpes foueas habent, et uolucres celi nidos. Et de Herode scriptum est: »Dicite uulpi huic.« Et de iisdem uulpibus, que paruulos simplicesque decipiunt, et populantur uineam Christi, Salomon loquitur: »Capite nobis uulpes paruulas, dissipantes uineas .« Et  in psalmo, super his qui eorum fraudulentia supplantantur, canitur: »Introibunt in inferiora terre, tradentur in manus gladii, partes uulpium erunt .« Hi prophete, qui uulpium similes sunt, non steterunt in firmamento, nec cum Petro audire meruerunt: »Tu es Petrus, et super hanc Petram edificabo Ecclesiam meam .« »Non ascendistis, inquit, ex aduerso, neque opposuistis murum pro domo Isrel, ut staretis in prelio in die Domini.«  Ex aduerso quippe ascendere est pro defensione gregis uoce libera huius mundi potestatibus contraire. Et in Die Domini stare, est in prelio prauis decertantibus ex iustitie amore resistere. Pastori enim recta timuisse dicere, quid est aliud  quam tacendo terga prebuisse? Qui nimirum si pro grege se obiicit, murum pro domo Isrel hostibus opponit. Hinc rursum delinquenti populo dicitur: »Prophete tui uiderunt tibi falsa et stulta, nec aperuerunt iniquitatem tuam, ut te ad penitentiam prouocarent.« Prophete quippe in sacro eloquio nonnunquam Doctores uocantur. Qui dum fugitiua esse presentia iudicant, que sunt uentura manifestant; quos diuinus sermo falsa uidere redarguit. Quia dum corripere culpas metuunt, incassum delinquentibus promissa securitate blandiuntur, qui iniquitatem peccantium nequaquam aperiunt, quia ab increpationis uoce conticescunt: clauis quippe apertionis sermo correptionis est, qui increpando culpam detegit, quam sepe nescit ipse etiam qui perpetrauit. Falsi  enim prophete, iuxta Septuaginta, congregauerunt greges super domum Isrel, hoc est insipientium multitudinem contra domum Dei.  Nec surrexerunt ipsi, nec alios suscitare potuerunt, sed quecunque egerunt et agunt, plena mendaciis sunt. Quodque sequitur, »Et ceperunt suscitare sermonem,« illud significat quod uelint quidem consurgere, et se ad excelsa sustollere, sed quod cupiant implere non possint. Diciturque eis: »Nonne uisionem falsam uidistis, et diuinationes uanas locuti estis?«  Non ergo resurrexerunt, hoc est, necdum resurrectionis baptisma consecuti sunt, falsi prophete et falsi magistri; que dicunt a Domino uidentes falsa sunt, neque aliquando possunt conspicere ueritatem. Accipe exemplum: qui scripturam legit, et aliter  eam, quam scriptum est accipit, scripturam mendaciter uidet. Qui uero audit scripturam, et sicut ueritatis intellectus habet, sic eam interpretatur, uidet ueritatem. Et sancti quidem non diuinant: »Non enim diuinatio in Iacob ;« peccatores uero diuinant falsa, dicentes: »Hec dicit Dominus, et Dominus non misit eos.« Audi hereticos, quomodo traditionem apostolorum habere se dicant; audi falsos magistros, quomodo affirment doctrinam suam, Domini esse doctrinam, et sensum suum, sensui congruere prophetarum, et dicunt: »Hec dicit Dominus, et Dominus non misit eos.« »Et ceperunt suscitare sermonem; nonne uisionem falsam uidistis;« et hi enim uolunt in defensionem sui quemdam pro se suscitare sermonem. Sed arguit eos Dominus,  et dicit, »nonne uisionem falsam uidistis, et diuinationes uanas locuti estis? Et dixistis, Dicit Dominus, et ego non sum locutus.«

»Propterea hec dicit Dominus Deus, quia locuti estis uana, et uidistis mendacium, ideo ecce ego ad uos, ait Dominus Deus. Et erit manus mea super prophetas, qui uident uana et diuinant mendacium, in concilio populi mei non erunt, et in Scriptura domus Isrel non scribentur, nec in terram Isrel ingredientur. Et scietis quia ego sum Dominus Deus.«  Sub prophetarum persona sermo contra hereticos est, qui loquuntur uana, et uident mendacium. Et perseuerant suam adfirmare doctrinam, quod ipse Dominus contra eos ueniat atque  consurgat, et extendat manum suam super illos ad percutiendum, et non contrahat ad parcendum, et comminatur, quod non sint in concilio populi Dei futuri, nec in Ecclesia eius, sed in synagoga diaboli, nec scribantur in domo Isrel. De quibus in alio loco dicitur: »super terram scribantur,« non in terra Isrel, que terra uiuentium est. Et de qua nunc dicitur, »nec in terram Isrel ingredientur,« sed in terra mortuorum et umbra mortis. Ut postquam ista perpessi fuerint, separati a cetu populi Dei, intelligant quod ipse sit Dominus.

»Eo quod deceperint populum meum dicentes, Pax, et non est pax. Et ipse edificabat parietem. Illi autem liniebant eum luto absque paleis: dic ad eos, qui liniunt absque temperatura, quod casurus  sit. Erit enim imber inundans, et dabo lapides pregrandes super irruentes, et uentum procelle dissipantem. Siquidem et ecce cecidit paries. Numquid non dicetur uobis, Ubi est litura quam leuistis? Propterea hec dicit Deus, Et erumpere faciam spiritum tempestatum in indignatione mea. Et imber inundans in furore meo erit, et lapides grandes ire in consummationem. Et destruam parietem, quem leuistis absque temperamento. Et equabo eum terre. Et reuelabitur fundamentum eius. Et cadet et consumetur in medio eius, et scietis quia ego Dominus. Et complebo indignationem meam in pariete, et in his, qui liniunt eum absque temperamento, dicamque uobis, Non est paries, et non sunt, qui liniunt eum, prophete Isrel, qui prophetant  ad Ierusalem. Et uident ei uisionem pacis. Et non est Pax, dicit Dominus Deus, etc.« Prophete Isrel qui non erunt in concilio populi Dei, nec scribentur in scriptura domus Isrel, nec terram repromissionis intrabunt. Ideo ista patientur, quia deceperunt populum meum pro rigore penitentie, et conuersionis iniuria, pacem eis et prospera nuntiantes, secundum illud, quod alibi dicitur: »Pax, pax, et non est pax .« Deus itaque metaphorics edificabat eis per legis mandata, sanctorumque prophetarum eloquia et comminationes, maceriam. Hoc enim uerbum Hebraicum significat his, ut omnem ab illis incursionem bestiarum, et hostilem impetum submoueret, dum conuersi ad Deum hoc quasi muro et pariete firmissimo cingerentur.  Pseudoprophete uero non semel, sed frequenter pollicebantur eis pacem. Hoc enim repetitus pacis sermo significat: »Dic, inquit, ad eos,« qui illis uana promittunt, et cassum pollicentur auxilium, quod casurus sit iste paries et hec maceria. »Et immittam imbrem uehementissimum.« Hostes uidelicet seuissimos, Babylonios autem Chaldeosque significat. »Et lapides grandinis desuper irruentes.« Omnia per metaphoram, quo instabilem maceriam subitus turbo subuertat et subruat. Et postea dicatur eis, id est, pseudoprophetis, Ubi est litura, quam leuistis, et ubi, quod polliciti estis auxillum? Quidquid autem de pseudoprophetis diximus, et ad hereticos referri potest. Quod omnia eorum figmenta Dei ira soluantur;  et edificatio pessimorum dogmatum, que Spiritus sancti non habet condimentum corruat, et usque ad fundamenta et puluerem dilabatur, et equetur ipsa maceria terre, et cadat, et consumantur prophete, qui promittebant, et populus cui promittebatur in medio eius. Ut postquam compleuerit indignationem suam, et dixerit eis: »Non est iste paries,« hoc est, non est uestra defensio, et non sunt qui liniunt eum, sed omnia uana sunt, et in nichilum proficientia: »Tunc opere cognoscatis, quod ego sum Dominus.« Ut autem sciamus, qui sunt isti, qui liniunt parietem, sequitur: »Prophete Isrel,« hoc est pseudoprophete, »qui prophetant ad Ierusalem, et uident ei uisionem pacis,« isti sunt causa peccati et ruine et stulte securitatis. »Non enim erit pax, dicit Dominus.« Quia  Dominus non misit eos, nec est locutus ad eos. Hoc quod Septuaginta transtulerunt. »Et super iuncturas eorum,« in Hebraico non habetur. Significat autem iuncturas lapidum in pariete uel adminicula lignorum, quibus parietes roborantur. Necnon illud, quod supra legimus, ipse edificabat uel edificat parietem, plerique ad populum referunt Isrel, qui uanum sibi uel Aegyptiorum, uel pacis auxilium promittebat.

»Et tu, fili hominis, pone faciem tuam contra filias populi tui, que prophetant de corde suo, et uaticinare super eas, et dic: Hec dicit Dominus Deus: ue his, qui consuunt puluillos sub omni cubitu manus, et faciunt ceruicalia sub capite uniuerse etatis ad capiendas animas. Et cum caperent animas  populi mei, uiuificabant animas eorum. Et uiolabant me ad populum meum propter pugillum hordei et fragmentum panis, ut interficerent animas que non moriuntur, et uiuificarent animas que non uiuunt, mentientes populo meo credenti mendaciis. Propterea hec dicit Dominus Deus: Ecce ego ad puluillos uestros, quibus uos capitis animas uolantes, et disrumpam eos de brachiis uestris. Et dimittam animas, quas uos capitis, animas ad uolandum: Et disrumpam ceruicalia uestra, et liberabo populum meum de manu uestra, neque erunt ultra in manibus uestris ad predandum. Et scietis, quia ego Dominus: pro eo, quod me merere fecistis cor iusti mendaciter, quem non contristaui, et confortastis manus impii, ut non reuerteretur  a uia sua mala et uiueret. Propterea uana non uidebitis et diuinationes non diuinabitis amplius, et eruam populum meum de manu uestra, et scietis quia ego Dominus,« etc. Supra ad prophetas diuinus sermo directus est, qui luto liniebant parietem, quod paleas non haberet, nec ullum posset parieti siue macerie robur tribuere. Nunc aduersus filias populi prophetissas iubetur faciem suam ponere siue dirigere, et ut Septuaginta transtulerunt, »obfirmare.« Quomodo autem aduersum prophetas alii pseudoprophete inspirabantur diabolico spiritu ut Dei mandata subuerterent, ita aduersum prophetissas, qualis fuit Debora , et Olda , et in Actibus apostolorum Philippi euangeliste  quatuor filie prophetantes , inspirabantur demonico spiritu, huius sexus alie, quarum fuit Prisca et Maximilla, que uaticinatione mendacii fidem subuerterunt ueritatis. Has autem dicunt Hebrei maleficis artibus eruditas per necromantias et pythicum spiritum, qualis fuit illa, que uisa est suscitasse animam Samuelis ; et in Actibus apostolorum, cuius diuinatio multos dominis reditus adquirebat. De qua per apostoli Pauli imperium immundus eiectus est spiritus . Nos autem ita dicemus alios hereticos falsitate dogmatum suorum predicare uirtutem, quorum fuit Pythagoras et Zeno, a quo Stoici, Indorum brachmanes et Aethiopum Gymnosophiste, qui ob uictus continentiam miraculum sui gentilibus tribuunt. Recteque  dicuntur parietem linire, et aliquam fortitudinem polliceri, sed quia Christum non habent condimentum, uanus est eorum labor, »et peritura edificatio. »Nisi enim Dominus edificauerit domum, in uanum laborauerunt, qui edificant eam .« Alii autem uoluptatum libidinisque doctores dicuntur consuere puluillos et ponere sub omni cubitu manus, Epicurei et Pyrrhonii, et apud nos Iouinianus et Eunomius, qui dicunt: »Manducemus et bibamus, cras enim moriemur .« Iubetur ergo propheta ponere siue obfirmare faciem suam contra filias populi sui. Primumque dicendum quid sibi uelit posita facies siue directa, et obfirmata; nempe illud, quod de Domino scriptum est: »Facies Domini super facientes mala, ut disperdat  de terra memoriam eorum .« »Sicut enim liquescit cera a facie ignis, sic pereunt peccatores a facie Dei .« ue igitur his heresibus hisque doctrinis, que requiem pollicentes omnem etatem sexumque decipiunt, ut capiant animas miserorum, et contaminent omnem populum meum, dum credor diligere uoluptatem, et hoc non propter eorum et hemicorum hordei, ut in Ose legimus, sed propter pugillum hordei, quo bruta uescuntur animantia, et fragmenta panis; non panem integrum, id est, solida testimonia Scripturarum, sed que heretica prauitate fracta et decurtata atque imminuta sunt, ut sanctos quoque decipiant et ad mortem trahant, et peccatores uanis promissionibus uiuificare contendant. Propterea clemens  et misericors Deus non ipsas prophetissas interficit, sed disrumpit puluillos earum, qui instar retium uolantes capiunt animas, ut postquam rupti fuerint liberam uolandi habeant facultatem. Et scindent uelamina siue ceruicalia, in quibus principale anime recumbebat, et quibus deceptorum capita operiebantur. Cum Apostolus doceat uirorum capita non uelanda, sed reuelata facie gloriam Domini contemplandam. uos enim, inquit, falsis terroribus seruientium Deo animos frangebatis, et promissionibus fraudulentis impios tenebatis inclusos, ne agentes penitentiam, uitam reciperent quam perdiderant, propterea uanas nequaquam uidebitis uisiones, nec uocabo uestra mendacia prophetias, sed  diuinationes. De quibus scriptum est: »Non est augurium in Iacob, nec diuinatio in Isrel .« »Ut eruam populum meum de manibus uestris, ut opere cognoscatis me esse Dominum, qui perditos liberaui [Greg., de Cura pastorali, p. II, cap. 8].« Quia nimirum amor proprius cum rectoris mentem ceperit, aliquando hanc inordinate ad mollitiem, aliquando uero ad asperitatem rapit. Ex amore etenim suo mens rectoris in mollitiem uertitur, quia cum peccantes subditos respicit, ne erga hunc eorum dilectio torpeat, corripere non presumit. Nonnunquam uero errata subditorum, que increpare debuerat adulationibus demulcet. Unde per Prophetam dicitur: »ue his, qui consuunt puluillos sub omni cubito manus, et faciunt ceruicalia sub  capite uniuerse etatis, ad capiendas animas.« Puluillos quippe sub omni cubito manus ponere est cadentes a sua rectitudine animas atque in huius mundi se dilectione reclinantes blanda adulatione refouere. Quasi enim puluillo cubitus uel ceruicalibus caput iacentis excipitur, cum correptionis duritia peccanti subtrahitur, eique mollities fauoris adhibetur, ut in errore molliter iaceat, quem nulla asperitas contradictionis pulsat, sed hec rectores qui semetipsos diligunt, his procul dubio exhibent, a quibus se noceri posse in studio glorie temporalis timent. Nam quos nichil contra se ualere conspiciunt, hos nimirum asperitate semper rigide inuectionis premunt, nunquam clementer admonent, sed pastoralis mansuetudinis obliti iure dominationis terrent,  quos recte per Prophetam diuina uox increpat, dicens: »uos autem cum austeritate imperabatis eis, et cum potentia ,« plus se suo auctore diligentes, iactanter erga subditos se erigunt, nec quid agere debeant, sed quid ualeant attendunt, nichil de subsequenti iudicio metuunt improbe de temporali potestate gloriantur, libet ut licenter illicita faciant, et subditorum nemo contradicat. Qui ergo et praua studet agere, et tamen ad hec uult ceteros tacere, ipse sibimet testis est, quia plus se ueritate appetit diligi, quam contra se non uult defendi. Nemo quippe est qui ita uiuat, ut aliquatenus non delinquat. Ille ergo seipso amplius ueritatem desiderat amari, qui sibi a nullo uult contra ueritatem parci. Hinc etenim Petrus increpationem  Pauli libenter accepit. Hinc Dauid increpationem subditi humiliter audiuit. Quia rectores boni dum priuato diligere amore se nesciunt, libere puritatis uerbum a subditis obsequium humilitatis credunt. Sed inter hec necesse est, ut cura regiminis tanta moderaminis arte temperetur, quatenus subditorum mens cum quedam recte sentire potuerit, sic in uocis libertatem prodeat, ut tamen libertas in superbiam non erumpat, ne dum fortasse immoderatius lingue eis libertas conceditur, uite ab his humilitas amittatur. Sciendum quoque, quod oporteat, ut rectores boni placere hominibus appetant, sed ut sue estimationis dulcedine proximos in affectum ueritatis trahant, non ut se amari desiderent,  sed ut dilectionem suam, quasi quamdam uiam faciant, per quam corda audientium ad amorem conditoris introducant. Difficile quippe est, ut etiam quamlibet recta denuntians predicator qui non diligitur libenter audiatur. Debet ergo, qui preest, et studere se diligi, quatenus possit audiri. Et tamen amorem suum pro semetipso non querere, ne inueniatur ei, cui seruire per officium cernitur, occulta cogitationis tyrannide resultare. Quod bene Paulus insinuat, cum sui nobis studii occulta manifestat, dicens: »Sicut et ego per omnia omnibus placeo .« Qui tamen rursus dicit: »Si adhuc hominibus placerem, Christi seruus non essem .« Placet ergo Paulus, et non placet, quia in eo, quod placere appetit, non se, sed per se hominibus  placere ueritatem querit.



CAPUT XIu. Propter hominum immunditias non predicat eis, nec a prophetis nec a plagis liberantur.

»Et uenerunt ad me uiri seniores Isrel, et sederunt coram me. Et factus est sermo Domini ad me dicens: Fili hominis, uiri isti posuerunt immunditias suas in cordibus suis, et scandalum iniquitatis sue statuerunt contra faciem suam. Nunquid interrogatus respondebo eis? Propter hoc loquere eis, et dices ad eos: Hec dicit Dominus Deus: Homo homo de domo Isrel, qui posuerit immunditias suas in corde suo et scandalum iniquitatis sue statuerit contra faciem suam, et uenerit ad prophetam, interrogans per eum me, ego  Dominus respondebo ei in multitudine immunditiarum, ut capiatur domus Isrel in corde suo, quo recesserunt a me in cunctis idolis suis. Propterea dic ad domum Isrel: Hec dicit Dominus Deus: Conuertimini et recedite ab idolis uestris, et ab uniuersis contaminationibus uestris, auertite facies uestras, quia homo homo de domo Isrel, et de proselytis quicunque aduena fuerit in Isrel, si alienatus fuerit in Isrel a me, et posuerit idola sua in corde suo, et scandalum iniquitatis sue statuerit contra faciem suam, et uenerit ad prophetam, ut interroget per eum me, ego Dominus respondebo ei per me, et ponam faciem meam super hominem illum, et faciam eum in exemplum et in prouerbium, et disperdam eum  de medio populi mei, et scietis quia ego Dominus. Et propheta cum errauerit et locutus fuerit uerbum, ego Dominus decepi prophetam illum. Et extendam manum meam super illum, et delebo eum de medio populi mei Isrel, et portabunt iniquitatem suam. Iuxta iniquitatem interrogantis, sic iniquitas prophete erit, ut non erret ultra domus Isrel a me, neque polluatur in uniuersis preuaricationibus suis, sed sit mihi in populum, et ego sim eis in Deum, ait Dominus exercituum,« etc.  Postquam locutus est ad prophetas, qui prophetabant de corde suo, et liniebant parietem absque temperamento, et ad prophetissas que consuebant ceruicalia, et ponebant sub omni  cubito manus, faciebantque uelamina; et operiebant capita uniuerse etatis, per que peruersorum dogmatum doctrina monstratur, uenerunt ad prophetam non omnes senes, ne cuncti uiderentur errare, sed quidam seniorum Isrel, et sederunt coram propheta, quam ob causam uenissent interim silentio differentes. Statimque Dei sermo factus est ad prophetam, indicans cur adessent. Neque enim nature hominis est, quamuis sancti cordis arcana cognoscere, unde de solo dicitur Saluatore: »uidens autem iehsu cogitationes eorum dixit: Ut quid cogitatis mala in cordibus uestris?  Et est sensus: Fili hominis, isti uiri qui coram te sedent, posuerunt immunditias suas in cordibus suis, siue cogitationes. Et iuxta Symmachum et  Theodotionem »idola et scandalum,« id est, ruinam atque tormentum iniquitatis sue, posuerunt contra faciem suam, et sic ad sciscitandum Domini uenere sermonem. Nunquid huiuscemodi hominibus debeo respondere, qui cum cogitationibus pristinis ad me ueniunt, ne hoc quidem tempore impietatis sue scelera relinquentes, sed credentes idolis et diuinationibus fraudulentis, et habentes ruinam iniquitatis contra faciem suam, atque tormentum, dum meliora desperant, et parati sunt ad supplicium, et sic mea per te cupiunt uerba cognoscere? Qui igitur peruerso ad te corde uenerunt, responde eis, non ex persona tua, ne leuis sit auctoritas respondentis, sed ex meo imperio. Et dices ad eos: »Hec dicit Dominus Deus.« Est enim totius loci, ut latam explanationem breui  sermone comprehendam ista sententia: Homo homo, non aliarum gentium, quarum error potest habere ueniam, sed domus Isrel, qui cum pristinis uitiis, de quibus supra diximus, ad prophetam uenerit sciscitandum, ego respondebo ei iuxta cor et immunditias suas, ut iuxta quod uult et credit, ita audiat. Non enim meretur correctionem, qui non discendi, sed tentandi animo interrogat. Recesserunt enim a me, et idola sunt secuti. Breuisque ista est comminatio, ut recedant ab idolis cogitationibusque peruersis. Et conuertantur ad me propria scelera relinquentes. Non enim meretur audire ueritatem qui fraudulenter interrogat, sed suo corde capiendus est, secundum quod Scribe et Pharisei  interrogantes Dominum, imo tentantes, audiunt: »Quid me tentatis? « Et rursum: »Nec ego uobis dicam, in qua uirtute hec faciam .« Qui autem talis homo est, et sic interrogat, ponit Deus faciem suam super illum, siue confirmat, ut austeritate uultus frontis duritia molliatur, et sit in exemplum et in prouerbium, siue in sollicitudinem et in interitum, ut illo perdito de populo Dei, cognoscant ceteri quod ipse sit Dominus, qui cordis arcana cognoscit, et peruersitatem mentis intelligit, nec considerat loquentium uerba, sed corda. Quodque sequitur: Et uidetur facere questionem, »propheta cum errauerit et locutus fuerit uerbum: ego Dominus decepi prophetam illum,« non putemus de uero propheta dici, sed de pseudopropheta,  qui propheta appellatur. Et de illo Scripturarum loco solui potest, quando Achab rex Isrel uadens ad prelium non uult audire Micheam prophetam, sed pseudoprophetarum consiliis acquiescit, dicitque Micheas quod uiderit Dominum sedentem in solio, et erroris spiritum ultro se obtulisse, ad decipiendum regem. Diabolus quoque in uolumine Iob circumiens terram stare dicitur in conspectu Dei. Et in substantiam primo Iob, deinde in corpus eius accipere a Domino potestatem. Sed et Balaam hariolus a Domino mittitur, ut decipiat Balaac filium Beor. Hoc autem totum dicitur, ne pseudoprophetarum fortitudini reputetur, quod decipitur populus, et magis uult audire mendacium, quam ueritati aurem accommodare, sed quod Dei ire sit,  ut peruersus populus et incredulus magis pseudoprophetas audiat, quam prophetas. Denique extendit manum suam super eum, subauditur prophetam. Et deletur de medio populi eius, ut portet iniquitatem suam, quia similis erroris, et pena consimilis sit, ut tam ille qui interrogat, quam ille qui interrogatur, portent iniquitatem suam, et nequaquam domus Isrel eorum, qui Dei uerba audire uoluerint peruersis uaticinationibus illudatur, sed populus Dei, et ipse Dominum Deum habere mereatur. In eo, quod dixit: »Ego Dominus decepi illum. Salomonis uerba consentiunt, qui de Deo disputans, ait: »Et illusoribus illudet .« Illudque testimonium: »Si ambulauerint ad me peruersi, et ego ambulabo contra eos in furore peruerso . Quodque secundo  dicitur, »Homo homo filiorum Isrel et aduenarum, qui iuncti sunt eis,« duplicem in nobis iuxta Apostolum ostendit hominem, interiorem et exteriorem. Multi enim habentes hominis faciem corporalem diuersarum bestiarum assumunt imagines, quas dissipari Propheta cupiens deprecatur: »Domine, in ciuitate tua imaginem eorum dissipabis .« Illi de quibus scriptum est: »Homo cum in honore esset, non intellexit, comparatus est iumentis insipientibus et similis factus est illis ,« non sunt homines homines, sed homines sunt iumenta. Rursum qui in Euangelio audiunt: »Serpentes, genimina uiperarum, quis ostendit uobis fugere a uentura ira?«  Non sunt homines homines, sed sunt homines serpentes. Et de quibus  scriptum est: uulpes foueas habent, et uolucres celi nidos ,« et de Herode: »Dieite uulpi huic ,« non sunt homines homines, sed homines uulpes. Qui uero utrumque hominis uocabulum possident, si errauerint, ideo per supplicia corriguntur, ut intelligant quod ipse sit Dominus.

»Et factus est sermo Domini ad me dicens: Fili hominis, terra cum peccauerit mihi, ut preuaricetur preuaricans extendam manum meam super eam, et conteram uirgam panis eius, et immittam in eam famem, et interficiam de ea hominem et iumentum. Et si fuerint tres uiri isti in medio eius, Ne, Daniel et Iob, ipsi iustitia sua liberabunt animas suas, ait Dominus exercituum. Quod  si et bestias pessimas induxero super terram, ut uastem eam, et fuerit inuia, eo quod non sit pertransiens propter bestias, tres uiri isti si fuerint in ea, uiuo ego, dicit Dominus, quia nec filios nec filias liberabunt, sed ipsi soli liberabuntur, terra autem desolabitur. uel si gladium induxero super terram illam, et dixero gladio, Transi per terram, et interfecero de ea hominem et iumentum, et tres uiri isti fuerint in medio eius. uiuo ego, dicit Dominus Deus, non liberabunt filios nec filias, sed ipsi soli liberabuntur. Si autem et pestilentiam immisero super terram illam, et effudero indignationem meam super eam in sanguine, ut auferam de ea hominem et iumentum, et Ne, et Daniel, et Iob fuerint in medio eius, uiuo ego, dicit  Dominus Deus, quia filium et filiam non liberabunt, sed ipsi in iustitia sua liberabunt animas suas, quoniam hec dicit Dominus Deus: Quod si quatuor iudicia mea pessima, gladium, et famem, et pestilentiam, et bestias malas, misero in Ierusalem, ut interficiam de ea hominem et pecus, tamen relinquetur in ea saluatio educentium filios et filias. Ecce ipsi egredientur ad uos, et uidebitis uiam eorum et adinuentiones eorum, et consolabimini super malo, quod induxi in iehsualem in omnibus que importaui super eam, et consolabuntur uos, cum uideritis uiam eorum, et adinuentiones eorum, et cognoscetis quia non frustra fecerim omnia, que feci in ea, ait Dominus Deus.« Quatuor plage inducuntur super terram  preuaricatricem, siue, ut Septuaginta transtulerunt, peccatricem: fames, bestie, gladius et pestilentia, quarum si singule per partes inducte fuerint singulis regionibus, et tres uiri isti Ne et Daniel et Iob, quorum iustitia Scripturarum uocibus predicatur, pro terra peccatrice fuerint deprecati, non solum illam saluare non poterunt, sed ne filios quidem et filias suas, si terre peccatricis opera perpetrarint, sed seipsos tantummodo poterunt liberare. Queritur cum et Abraham et Isaac et Iacob, Moyses quoque et ceteri Patriarche et Prophete iusti fuerint, cur horum tantummodo fiat mentio: quod facile soluitur. Ne enim imminens orbi terrarum diluuium, quod omnis terra polluerat uias Domini, differre non potuit, sed filios, qui forsitan  eiusdem uirtutis erant, ob seminarium humani generis habuit reseruatos. Daniel quoque imminentem captiuitatem populi Iudeorum, nullis fletibus mitigauit. Sed et Iob non ob peccata, sed ob probationem, nec domum, nec filios liberauit. Alii autem dicunt, quod hi tantum tres uiri, et prospera et aduersa, et rursum prospera conspexerunt, idcirco pariter nominatos, et hoc latenter significari, ut quomodo illi et bona et mala, et rursum leta uiderunt: sic et populum Isrel, qui prius bonis fruitus fuerat, et postea captiuitatis sustinuit iugum, si egerit penitentiam redire ad pristinam salutem. Quod si Ne et Daniel et Iob pariter congregati et in uno loco positi, peccatricem terram, hoc est eos  qui in terra habitant, non possunt ire Dei subtrahere, quid dicendum est de his, qui putant merito parentum atque uirtutibus posse filios peccatores de gehenne ignibus liberari? Unde nec preuaricatorem filium martyr pater poterit liberare; nec sancte conuersationis mater impudice filie dabit premia pudicitie. Et e contrario »parentum uitia filiis non nocebunt, sed anima que peccauerit, ipsa morietur .« Loth in Sodomis habitans, sed et spiritu et carne peregrinus, uxorem que post tergum respexerat, non liberauit, sed tantum filias, que forsitan non peccauerant. Et Iosias uir sanctus, non solum peccatorem populum suis uirtutibus non saluauit, sed et ipse in peccatis illius mortuus est. Quod si aliquando propter Abraham et Dauid, in  posteros eorum misericordiam suam Dominus pollicetur, notandum quod non his parcat, si in sceleribus perseuerent, sed qui agunt penitudinem, ut merita patrum filiorum adiuuet conuersio. Cum, inquit, se ita hec habeant, et terram peccatricem a singulis plagis tantorum uirorum non saluet deprecatio, sic dicit Dominus: Quia Ierusalem nefanda peccauit, quatuor simul plagas inducam super eam: gladium quo ab hostibus trucidatur, et famem quam in obsidionem sustinet, et bestias quibus fugientes in desertis et saltibus deuorantur, et pestilentiam, que semper famem ac penuriam sequitur, pro qua uulgata editio mortem transtulit. Hec autem, inquit, inducam super eam, ut nec homines in ea remaneant nec iumenta. Et tamen pro mea clementia, quatuor simul  imminentibus plagis et cuncta uastantibus, relinquam in ea aliquos, qui educant filios suos et filias, et captiui huc ueniant: hoc est in Babylonem et in Chaldeam. Ut cum uideritis eos et opera eorum perspexeritis, tunc intelligatis iuste eos captos, et meam iustam fuisse sententiam, et habeat consolationem uestra captiuitas, dum intelligitis idcirco me eos de gladio, fame, bestiis et pestilentia liberasse, ut eorum peruersitate, merito discatis eorum subuersam Ierusalem, templumque succensum et populum ductum esse captiuum, preter eos, quos gladius, fames, bestie, pestilentieque consumpserint. Hec dicta sint de illa Ierusalem, cui prophetante Ezechiele apud Chaldeos appropinquauit captiuitas. Ceterum et super nostram terram, cui dicitur: »Terra es, et in  terram ibis ,« et super nostram Ierusalem singulosque credentium, si Dei mandata contempserint, et preuaricatores meruerint appellari, inducetur fames: non fames panis neque sitis aque, sed fames audiendi uerbum Dei. Inducetur et gladius, de quo legimus: »Tradentur in manus gladii, partes uulpium erunt.« Et ad Mariam: »Tuam quoque animam pertransibit gladius .« Inducentur et bestie: quibus ne tradetur iustus, postulat: »Ne tradas bestiis animam confitentem tibi .« Inducetur et pestilentia, pro qua Septuaginta mortem interpretati sunt, de qua scriptum est: »Mors peccatorum pessima est .« Et: »Anima que peccauerit, ipsa morietur .« De  quibus cunctis, nec spiritalium parentum, quos magistros intelligimus doctrina, nec principes poterunt liberare, nisi filiorum fuerit adsensus, et illorum obsecrationes suis conatibus iuuerint. Iustitia enim iusti erit super eum, et iniquitas iniqui in ipso commorabitur. »Unusquisque peccato proprio morietur, et iustitia sua saluabitur.« Frustraque dicunt Iudei: »Abraham pater noster «, cum opera Abraham non habeant. Quod si in aliquo fiducia est, in solo Domino confidamus. Maledictus enim omnis homo qui spem habet in homine,« quamuis sancti sint, quamuis Prophete. Legimus: »Nolite confidere in hominibus .« Et iterum: »Bonum est  confidere in Domino, quam confidere in principibus .« Non in principibus tantum seculi, sed et in principibus ecclesiarum, qui suas animas tantum, si iusti fuerint, liberabunt. Filios autem ac filias, quos in Ecclesia genuerint, si fuerint negligentes, saluare non poterunt. Et tamen Apostolus loquitur: »Si cuius opus arserit, ipse saluus erit. Sic tamen quasi per ignem .« Manus autem super terram preuaricaticem extenditur, ut uirga siue fortitudo panis conteratur; que extenta minatur plagas, nolente qui eam extendit, et subleuat percutere peccantes, sed extensione terrere, et territos conseruare.



LIBER SEPTIMUS.


 Septimus liber initium habet ab illa similitudine, qua Dominus Ierusalem comparat ligno uitis infructuose; et sic illi exprobrans abominationes idolorum suorum, dicit eam originem ducere de terra Chanaan, Amorrheumque patrem habere, et matrem Cetheam. Nec ei quidquam prodesse incunabularum suarum nutrimenta, quia incomparabili fornicatione polluta est cum amatoribus diuersis. Maiusque esse scelus eorum dicit peccato Sodomorum atque Samarie, prouocans eos ad penitentiam; quatenus per ipsam accipere possint remissionem peccatorum.




CAPUT Xu. Sermo Domini contra Ierusalem uitem infructuosam.

»Et factus est sermo Domini ad me dicens: Fili  hominis, quid fiet ligno uitis ex omnibus lignis nemorum, que sunt inter ligna siluarum? Numquid tolletur de illa lignum, ut fiat opus, aut fabricabitur de ea paxillus, ut pendeat ex ea quodcumque uas? Ecce igni datum est in escam. Utramque partem eius consumpsit ignis, et medietas eius redacta est in fauillam. Numquid utile erit ad opus? Etiam cum esset integrum, non erat aptum ad opus. Quanto magis cum ignis illud deuorauerit, et combusserit, nichil ex eo fiet operis? Propterea hec dicit Dominus Deus: Quomodo lignum uitis inter ligna siluarum, quod dedi igni ad deuorandum, sic tradam habitatores Ierusalem, et ponam faciem meam in eos. De igne egredientur, et ignis consumet eos. Et scietis, quia ego Dominus, cum posuero  faciem meam in eos, et dedero terram inuiam et desolatam, eo quod preuaricatores exstiterint, dicit Dominus Deus.«  uariis autem similitudinibus, quas Greci parabolas uocant, prenuntiatur subuersio urbis Ierusalem. Et quomodo supra in sartagine, in qua carnes populi frigebantur: et in latere, in quo munimenta et aggeres arietum ac uinearum machine pingebantur, eiusdem urbis possessio famesque descripta est, et postea in hoc eodem lecturi sumus, in Ieremia quoque scriptum est, Ollam que a facie Aquilonis accenditur significare  urbem Ierusalem, saltusque Nageb et Theman et Darom succisos, hoc ipsum prenuntiat: sic in presenti loco eadem Ierusalem uinee et uiti fructifere comparatur. De qua in alio loco scriptum est: »Ego plantaui te uineam fructiferam, omne semen uerum, quomodo conuersa es in amaritudinem uitis aliene?  Et in Isaia: »Plantaui, inquit, uineam Sorrech ,« quod electam et pulchram sonat. Et in psalmo legimus: »uineam de Aegypto transtulisti, eiecisti gentes et plantasti eam: dux itineris fuisti in conspectu eius .« Et manifestius discimus, Scriptura dicente: »uinea autem Domini Sabaoth, domus est Isrel .« Hec uinea quandiu adfert fructus, in omnibus lignis saltuum, nichil ea pretiosius est. Sin autem  uuas habere desierit, in nullo utilis erit, nisi ut cum radice et propaginibus suis tradatur incendio. Cetera ligna siluarum, ut de pomiferis arboribus taceam, quorum et Scriptura modo nullam facit mentionem, cum poma non habeant, succisa plurimam prebent utilitatem, et in omnem agriculturam, et in usum armorum proficiunt, dum attenuantur in scuta, raduntur in hastilia, cludunt foribus, continent armariis, scriniis, ac loculis, omnemque domus tribuunt supellectilem. uitis autem, si semel uuas adferre cessauerit, in tantum inutilis est, ut ne paxillus quidem ex ea possit fieri, de quo aliquid pendeat. Cumque malleolos excideris, utramque partem eorum primum ignis arripit, dehincque flamma consumit, tantumque nichil prodest cum redacta fuerit in fauillam,  ut etiam cum integra sit absque frugibus nullam prebeat utilitatem. Ambiguitas autem uerbi Hebraici, sene, quod tribus litteris scribitur, sin et nun et iod, si legatur sene, duo significat, si sane, annos; unde factum est, ut pro duabus summitatibus eius, quod nos interpretati sumus »utramque partem eius,« Septuaginta interpretati sunt »annuam purgationem eius,« cum Aquila dixerit, »duo nouissima eius,« Symmachus et Theodotion, »duas summitates eius.«Et est ordo, Sicut uitis infructuosa incendio traditur in nullam utilitatem, sic et Ierusalem, imo  et habitatores eius tradentur ardoribus, ut egrediantur de igne. »Et ignis consumat eos,« id est, etiam si de urbe euaserint, foris hostili gladio consumentur. Et qui remanserint, ipso miseriarum pondere pressi, me esse Dominum recognoscent. »Cum posuero siue obfirmauero faciem meam super eos, et dedero illos in eternam solitudinem.« Non enim peccatores sicut cetere gentes, sed preuaricatores exstiterunt. Aliud est enim negligere quod ignores, aliud contemnere quod colueris. Possumus uineam et Ierusalem, iuxta intelligentiam spiritalem intelligere credentium multitudinem. Que si negligens fuerit, et culturam pristine religionis amiserit, nec attulerit fruges uirtutum, nec uinum fecerit, quod letificat cor hominis, eternis tradetur ardoribus, et  in nichilum reputabitur. »Seruus enim, qui scit uoluntatem domini sui, et non facit eam, uapulabit multis .« Tale quid et Dominus loquitur in Euangelio secundum Ioannem: »Ego sum uitis uera, et pater meus agricola. Omnis palmes, qui manet in me, et non facit fructum, tollet illum Pater: Et omnis, qui adfert fructum, purgabit eum, ut fructum plus adferat .« Si autem Saluator uitis est, et nos palmites, et dicitur pater agricola. Quamdiu Dei precepta seruamus, semper excolimur, et cultura nostra purgatio est. »Non est enim uolentis neque currentis, sed miserentis Dei .« Quod si adferentes fructum, purgamur a patre, ut fructus ampliores adferamus, ostenditur omnem nostrum conatum adiutorio Dei peruenire ad finem, et  fructum facere plenitudinis. Qui autem palmes fruges non fecerit, tolletur a patre, et cum sublatus fuerit, quid de eo pater faciat, Scriptura non dicit: Nisi forte separatio de Christi corpore, pena perpetua est et interitus. Quod in uinea et uite intelleximus, sub alia figura Saluator docet in Euangelio: »Bonum est sal. Si autem sal infatuatum fuerit, ad nichil est utile, nisi ut foras proiiciatur, et ab hominibus conculcetur .« Et oculus, qui totum corpus illuminat, si fuerit excecatus, audit a Domino: »Si lumen, quod in te est tenebre sunt, ipse tenebre quote erunt? « Comparatione quippe preuaricatoris, et eius qui confessum prius negauerit Deum, lenior pena est eorum, qui numquam Dei habuere notitiam. Ligna autem saltuum  siue siluarum, secundum uarietatem credentium habent in magna domo aliquam utilitatem: in qua non solum uasa aurea et argentea sunt, sed et lignea fictiliaque, alia in honorem, alia in contumeliam.



CAPUT XuI. Catalogus immunditiarum et iniquitatum Ierusalem, et correptio que reuocatur ad salutem: iustificat Dominus Sodomam et Samariam comparatione Ierusalem.

»Et factus est sermo Domini ad me dicens: Fili hominis, notas fac Hierusalem abominationes suas, et dices: Hec dicit Dominus Deus Ierusalem,« etc.  Sub persona mulieris meretricis, que  primum uiri fuerit consortio copulata Ierusalem, et ortus et educatio et pubertas et nuptie et adulterium, et repudium, et rursum reuocatio contexitur: ut clementia uiri atque iudicium et adultere et meretricis scelera cognoscantur. Dum post uniuersa supplicia suscitat ei pactum sempiternum, ut recordetur iniquitatis sue et confundatur, et non sit ei ultra aperire os pre confusione sua, cum placatus fuerit illi in omnibus, que fecerat. Multum namque prodest peccatoribus scire que fecerint. Unde et penitens loquitur: »Quoniam iniquitatem meam ego cognosco, et peccatum meum contra me est semper .« Quatuor autem modis intelligi potest Ierusalem, uel hec, que Babylonio et Romano igne succensa est: uel celestis primitiuorum:  uel Ecclesia, que interpretatur uisio pacis: uel anime singulorum, que fide cernunt Dominum. Illudque quod plerique de celesti Ierusalem interpretatum putant, Ecclesia non recipit ne omnia, que in presenti prophetia contexuntur, ad celestium fortitudinum ruinas atque cruciatus, et restitutionem in pristinum statum suscipere compellamur.

»Radix tua et generatio tua de terra Chanaan, et pater tuus Amorrheus, et mater tua Cethea.« Magna fides, grandis audacia prophetarum, unum hominem totam urbem ignobilitatis arguere. Mirabilis Daniel, qui ad presbyterum delinquentem, et adulterio iungentem homicidium, puer ausus est dicere: »Semen Chanaan et non Iuda, species decepit  te .« Magnus et Isaias qui clamat ad principes et ad populum Iudeorum: »Audite uerbum Domini, principes Sodomorum, auribus percipite uerba Domini, populus Gomorrhe.«  Sed non minor Ezechiel, qui ad totam urbem loquitur confidenter: »Radix tua et generatio tua de terra Chanaan, pater tuus Amorrheus, et mater tua Cethea .« Quamquam et Stephanus primus martyr Euangelii ad insanientem populum sit locutus: »Dura ceruice et incircumcisi corde, uos semper Spiritui sancto restitistis .« Et licet possimus radicem Ierusalem et generationem eius terram Chanaan secundum illud accipere, quod in Aegypto uocatus sit populus, et ibi multo tempore habitauerit, Cham quippe pater Chanaan, princeps  fuit gentis Aegyptie, tamen iuxta scelerum similitudinem radicem Ierusalem terram Aegypti esse dicemus. Unde et pater illius appellatur Amorrheus, qui interpretatur, multo sermone celebratus. »Et mater tua Cethea,« id est, , que uel ipsa insanit, uel alios mittit in amentiam. »Omnis enim, qui facit peccatum, de diabolo natus est.« Unde et in toto orbe huius antiqui patris famosum uocabulum est, et multos uertens in amentiam. Precipiturque Ierusalem uel iuxta litteram uel iuxta spiritum, ut relinquat antiquum patrem, et dicitur ad eam: »Audi, filia, et uide, et inclina aurem tuam, et obliuiscere populum tuum, et domum patris tui. Et concupiscet rex decorem tuum .« Et promittitur ei,  si post peccatum, ad uerum uoluerit patrem reuerti, »restituam te sicut fuisti, quando nata es.« Cuius tanta nobilitas, ut urbis Ierusalem, que de Abraham, Isaac et Iacob stirpe descendens Deum habuit patrem? Et tamen quia peccauit, et uerum reliquit parentem, meretur audire: »Radix tua et generatio tua de terra Chanaan. Pater tuus Amorrheus et mater tua Cethea.« Si illa hoc audiuit, quid de nobis fiet, qui uocati ex gentium sordibus omnem maculam in lauacro Saluatoris amisimus, si polluerimus indumentum Christi, et non habuerimus in conuiuio uestem nuptialem? utique illud, ut iunctis manibus pedibusque eternis tradamur ardoribus, in quibus est fletus oculorum et stridor dentium .

»Et quando nata es, in die ortus tui non est precisus  umbilicus tuus, et in aqua non es lota in salutem, nec sale salita, nec inuoluta pannis. Non pepercit super te oculus, ut faceret tibi unum de his misertus tui, sed proiecta es super faciem terre in abiectione anime tue in die qua nata es,« etc.  Iuxta ordinem lectionis de singulis disseramus. Quando nata est Ierusalem de Patre Amorrheo, et matre Cethea, et effusa ex utero, non est precisus umbilicus eius, quo fetus aluntur in uentre instar arborum et uirgultorum, que per radices humore terre nutriuntur occulto. Et quomodo uirorum seminarium significatur in lumbis, ita genitalia feminarum honesto sermone, iuxta consuetudinem Scripturarum umbilicus uocantur, testante Iob, qui sub figura draconis loquitur diabolo: »uirtus eius  in lumbis, et fortitudo illius in umbilico uentris eius .« Iste enim draco coluber antiquus, qui uocatur diabolus et Satanas, et decepit orbem terrarum, aduersus uiros uirtutem habet in lumbis, aduersus feminas in umbilico. Hoc autem significat de Ierusalem, quod non statim legem acceperit, nec ei pudende natiuitatis exordia sint abscisa, sed gentilem uitam uixerit primum.  In die quippe ortus umbilicum prescindere, est conuersionis tempore carnis luxuriam reserare. Quia enim difficile est male inchoata corrigere, et semel formata deformiter in melius reformare, de ortu suo Iudea reprehenditur, que dum in Deo nata est, inprecisum umbilicum retinuit, quia fluxa luxuria non abscidit.  Pro quo Septuaginta interpretati  sunt, »In die qua nata es non alligauerunt mamillas tuas.« Hanc habet Scriptura sancta consuetudinem, ut pro corde pectusculum siue pectus et mamillas nominet: ut unicuique loco congruum uiderit. Sacerdotes in quibus debet esse doctrina, et legem requirunt ex ore eorum accipiunt pectusculum. »Ioannes super pectus recumbit Domini, ut de fonte uberrimo hauriat fluenta sapientie . uirginis in Cantico canticorum, »due mamille sunt, quasi duo hinnuli gemini capree, qui pascuntur in liliis donec respiret dies, et amoueantur umbre .« Mater diligens, statim ut nata fuerit infantula, ligat mamillas eius, ut a tenero tumore resistant, et pulchritudinem custodiant uirginalem.  Cum autem ad etatem uenerit pubertatis, dicetur de ea: »Nunquid obliuiscetur sponsa ornatus sui, aut uirgo fascie pectoralis sue ?« Sequitur:

»Et in aqua non es lota in salutem.« Cruenta infantum corpora statim ut emittuntur ex utero lauari solent, ita ut generatio spiritalis canachro [lauacro] indiget salutari. Nullus enim mundus a sorde, nec si unius quidem diei fuerit uita eius. Et in Psalmis legimus: »In iniquitatibus conceptus sum, et in peccatis concepit me mater mea .« Secunda natiuitas soluit primam natiuitatem; scriptum est enim: »Nisi quis renatus fuerit ex aqua et Spiritu sancto, non potest intrare in regnum Dei .« Multaque sunt lauacra, que ethnici  in mysteriis suis, et heretici pollicentur, qui omnes lauant, sed non lauant in salutem. Propterea additum est: »Et in aqua non es lota in salutem.« Quod quidem non solum de Hereticis, sed de ecclesiasticis intelligi potest: qui non plena fide accipiunt baptismum salutare. De quibus dicendum est, quod acceperint aquam, sed non acceperint spiritum. Sicut et Simon ille Magus, qui pecunia uolebat redimere gratiam Dei, baptizatus quidem est in aqua, sed nequaquam baptizatus est in salutem. Tertio dicitur: »Nec sale salita,« tenera infantium corpora, dum adhuc uteri calorem tenent, et primo uagitu laboriose uite testantur exordia, solent ab obstetricibus sale contingi, ut sicciora sint et restringantur. Porro Ierusalem, que de malis parentibus nata est,  nichil saporis, nichil diligentie consecuta est. Qui autem renascuntur in Christo, dicitur ad eos: »uos estis sal terre ,« et precipitur eis ab Apostolo: »Sermo uester semper in gratia sale sit conditus .« Unde et uulgo sapientes salsi et stulti uocantur insulsi. Et in Leuitico lege sancitur: »Omne sacrificium uestrum sale salietur. Non cessabit sal testamenti Domini de sacrificiis uestris. In cunctis muneribus uestris sal offeretis .« Qui hoc sale conditus fuerit, et omnem putorem humoremque noxium huius admistione siccauerit, ultra non dicet, »Computruerunt et corrupte sunt cicatrices mee a facie insipientie mee.« Quartum est: »Nec inuoluta pannis.« Et Saluator pannis est inuolutus infantie. Et omnis, qui nascitur per inuolucra  pannorum protectione indiget Dei. Naturale est, ubi tamen parentum non deest diligentia, ortis infantibus primum precidi umbilicum, dein ad eluendum sanguinem lauari eos aqua. Tertio humorem corporum paruulorum salis adiectione siccari. Quarto ut tenera infantum corpora pannis inuoluantur. Duplicem ob causam, ut et sale siccetur corpus, quod pannis ne defluat, seruatur et stringitur, et membra tenerrima ne facile deprauentur. Unde et corpora Barbarorum Romanis corporibus rectiora sunt. Usque ad secundum enim et tertium annum semper pannis inuoluuntur. Sed non talis Ierusalem, cui nec umbilicus abscisus, nec ligata sunt ubera, nec aqua lota est in salutem, nec sale salita, neque inuoluta  atque constricta pannis infantie. Cur autem nichil horum meruit sequens scriptura testatur: »Non pepercit super te oculus, ut faceret tibi unum de his misertus tui.« Pro quibus LXX posuerunt: »Non pepercit semper te oculus tuus, ut facerem tibi unum ex omnibus istis.« Et necesse est ut duplex editio duplicem habeat intelligentiam: prior hoc significat: »Non pepecit super te oculus ut faceret tibi unum de his misertus tui.« Et est sensus: Nullus tui misertus est, offenso Deo; nullius super te mota sunt uiscera, ut de quatuor superioribus saltem tibi unum faceret, quia omnia simul non merebaris accipere. In altera dicitur: »Non pepercit super te oculus tuus, ut facerem tibi unum ex omnibus istis.« Et hunc habet sensum: Ita egisti,  et sic in peccatis nata es: et in delictis concepit te mater tua, ut ne ipsa quidem tui misereris. Cumque sic gesseris ut aduersum te per mala opera crudelis existeres: ego quid tibi potui facere, que ne unum quidem superiorum accipere merueris? Quia igitur nichil horum, que fieri infantibus solent, in te factum est, et hoc non sine causa, nec absque iudicio, sed tuo uitio atque peccato, que ne ipsa quidem tui miserta es, ideo proiecta es in facie terre siue campi: »Et proiecta propter prauitatem anime tue, in die qua nata es.« Oremus ne prauitate anime proiiciamur in facie campi, in quo lata et spatiosa uia est, que ducit ad mortem, in quo Chaldeorum debacchatur equitatus Simulque considerandum quod nullus in die qua nascitur prauum  aliquod committere potest, nisi lauacri tempore, quando sapiens generatio fide credentis assumitur.

»Transiens autem per te, uidi te conculcatam in sanguine tuo. Et dixi tibi cum esses in sanguine tuo: uiue, dixi, inquam, tibi in sanguine tuo, uiue. Multiplicatam quasi germen agri dedi te, et multiplicata es, et grandis effecta, et ingressa es, et peruenisti ad mundum muliebrem. Ubera tua intumuerunt, et pilus tuus germinauit, et eras nuda et confusionis plena,« etc.  Postquam proiecta es in faciem campi, siue super faciem terre, propter prauitatem anime tue, meum ultra non merebaris auxilium. Attamen transiens per te uidi te, conculcatam siue commistam in sanguine tuo: id est, ream mortalium criminum: et prouocaui  te, tribuens penitentiam. Dixique tibi, Licet sis in sanguine, tamen uiue conuersa. Tantaque in te fuit omnium rerum abundantia, ut agri uberrimi haberes similitudinem: et benedictionem Iacob, qua benedixit ei pater suus, dicens: »Ecce odor filii mei sicut odor agri pleni, cui benedixit Dominus ,« et intrares penetralia Domini diceresque cum sponsa: »Introduxit me rex in cubiculum suum .« Et ad mundum muliebrem peruenires. Pro quo Septuaginta transtulerunt, et ingressa es in ciuitates ciuitatum, ut quomodo Canticum canticorum, et seculum dicitur seculorum: ita ciuitates appellentur ciuitatum. De quibus in Euangelio dicitur: »Habeto potestatem super decem  siue super quinque ciuitates , ut non solum ciuitas, sed et metropolis ciuitas appelleris, secundum illud quod in Isaia dicitur: »Mater urbium fidelis Sion .« Porro quod interpretatus »est Symmachus »et peruenisti ad ornatum mulierum;« siue, ut Theodotion, »et ingressa es ad ornatum ornamentorum.« Pro quo nos, secuti sensum Hebraicum, dixerimus: »Et peruenisti ad mundum muliebrem,« tempus pubertatis ostendit, quando puelle nubiles appellantur, et possunt maritorum amplexibus copulari. Denique sequitur: »Ubera tua intumuerunt, et pilus tuus germinauit.« Honeste adolescentularum maturitas indicatur, quando intumescunt ubera siue eriguntur, et pili germinant. Cumque parata esset ad nuptias, et haberet  pulchritudinem corporis, uestimentorum tegmina non habebat, nec Dei protegebatur auxilio. Si quis Christi non habet indumentum, nudus est. Si quis non est indutus uisceribus misericordie, bonitatis, humilitatis, pudicitie, mansuetudinis, patientie, iacet super faciem terre: et pulchritudo eius in confusione et nuditate torpatur [turpatur].

»Et transiui per te, et uidi te. Et ecce tempus tuum, tempus amantium. Et expandi amictum meum super te, et operui ignominiam tuam.« Quanta clementia, non suffecerat semel uidisse eam conculcatam in sanguine, et ad penitentiam prouocasse, sed peccantem rursus inuisit, quia erat nuda et confusionis plena, rursum uenit et uisitat, et ecce tempus eius, tempus amantium. Illud igitur tempus erat, quando  possunt mulieres uiris copulari, et sustinere coitum maritalem. Attamen misericors Deus expandit alas suas, suscepit eos, et in humeris suis portauit eos. Iuxta illud quod in Euangelio dicitur: »Quoties uolui congregare filios tuos, sicut gallina congregat pullos suos sub alas suas, et noluisti .« Siue amictum expandit pro alis. Hoc enim interpretatur quo operta est et Ruth, ad pedes dormiens Booz, et in ora, id est uestimenti nostri iubemur hyacinthinas fimbrias alligare. Hec autem fecit ut operiret ignominiam Ierusalem, genitale feminarum sub hoc nomine corpus ostendens: Etenim iuxta Apostolum, »inhonesta corporis nostri maiore honore circumdamus .« Unde et Psalmista canit: »Beati quorum remisse sunt iniquitates,  et quorum tecta sunt peccata .« Que Cham, quia non protexit in patre, eterna maledictione signatur. Quod diximus de Ierusalem referamus ad animam nostram, que quandiu in infantia constituta est, peccato caret. Cum autem etatis eius tempus aduenerit, multi sunt amatores demonum et hereticorum, peruersorumque dogmatum, qui ad eam cupiunt declinare: qui protectione Dei repelluntur, ut non satellites diaboli sed ministros Saluatoris recipiat. Pro diuertentium dilectione et uberum in Hebraico habetur dodim, quod secundum lingue eorum proprietatem, omnia, que supra uersa sunt significat. Potest tempus dilectionis et uberum siue amatorum Dei intelligi Abraham, Isaac, et Iacob:  quando eis pollicitus est Dominus post. Aegyptiam seruitutem suum populum liberandum.

»Et iuraui tibi, et ingressus sum pactum tecum, cum, ait Dominus Deus.« Quia expandi amictum meum, siue alas meas super te, et operui confusionem tuam, propterea iuraui tibi, et ingressus sum pactum siue testamentum tecum, ut mihi potius, quam ceteris, qui ad te uolebant diuertere, iungereris, iuxta illud: »Iurauit Dominus, et non penitebit eum: tu es sacerdos in eternum secundum ordinem Melchisedech .« Omnis enim controuersie finis est iuramentum. Et uiuo ego, dicit Dominus, nisi malo penitentiam peccatoris, quam mortem . Tempore igitur nuptiarum, Isrel iuramentum accipit Dei pro omnidotali munere.  Et quia Dauid de se dixerat: »Memento, Domine, Dauid, et omnis mansuetudinis eius: qui iurauit Domino, uotum uouit Deo Iacob .« Et ipse Dominus iurat ei, Scriptura dicente: »Iurauit Dominus Dauid ueritatem, et non frustrabitur eum.«

»Et facta es mihi, et laui te aqua, et mundaui sanguinem tuum ex te, et unxi te oleo.« Quia expandi alas meas, et operui ignominiam tuam, et iuraui tibi, et ingressus sum pactum tecum, propterea mea es facta possessio, ut que aliena eras, quando uidebaris immunda, mea esse ceperis: quando pactum meum tecum iuramento firmaui. Siue iuxta consuetudinem Prophetarum, facta es mihi ait: Pro eo, quod est meo coniugio copulata es, et laui te, inquit, aqua baptismi salutaris: »Nisi enim quis  renatus fuerit ex aqua et Spiritu sancto, non potest intrare in regnum Dei .« Et alibi legimus: »Ipse uos baptizabit in Spiritu sancto et igni .« De quo baptismate et Isaias loquitur, dicens: »Lauabit Dominus sordes filiorum et filiarum Sion, et sanguinem mundabit de medio eorum, spiritu iudicii, et spiritu combustionis .« Cum autem lauerit et mundauerit sanguinem, sicut hemorrhoissam, que duodecim annis cruore manabat , fimbrie sanauit attactu, non sufficit ei lauare aqua, et mundare sanguine, nisi oleo quoque unxerit, iuxta quod Samaritanus, qui interpretatur custos, seminecis uulnera, primum olei infusione liniuit, deinde uini austeritate compescuit, Dominus autem noster alio unctus est oleo, quod non dolorem uulnerum mitigaret,  sed letitiam tribueret, dicente ad eum Spiritu sancto: »Propterea unxit te Deus, Deus tuus oleo exultationis pre consortibus tuis .« Habent et contrarie fortitudines, simulati olei lenitatem, dulcia per hereticos pollicentes, que uertuntur in amaritudinem, et que detestatur Propheta commemorans: »Oleum autem peccatoris, non impinguet caput meum .« Sin autem ab unctione unctus, id est, Christus appellatur, uide quantum profecerit Ierusalem: ut et ipsa uncta oleo spiritali, Christi nomen acceperit. Iuxta quod et in Psalmis de Abraham legimus: »Nolite tangere christos meos, et in prophetis meis nolite malignari .«

 »Et uestiui te discoloribus.« Septuaginta: »Et indui te uariis,« id est legis eeremoniis, quarum occupata studio idola derelinqueres. Ista sunt uaria uestimenta quibus indutus est Ioseph: nec potuerunt eum fratres uendere, nisi prius eum tunice uarietate nudassent. Et de sponsa dicitur in quadragesimo quarto psalmo: »Astitit regina a dextris tuis, in uestitu deaurato, circumdata uarietate.« Hoc est uestimentum, de quo et Apostolus loquitur: »Induite nouum hominem, qui renouatur in cognitionem iuxta imaginem Creatoris .« uolumus scire que sunt uaria uestimenta? Idem nos Apostolus docet, credentibus scribens: »Induamini ergo uisceribus misericordie, bonitatis, humilitatis, mansuetudinis, patientie .«  Quid hac uarietate pulchrius? de qua et Iob loquebatur: »Quis dedit mulieribus texture sapientiam, aut uarietatis disciplinam? « Et pontifex semel in anno, quando pro populo adolebat incensum, et ingrediebatur in sancta sanctorum, uariis uestibus utebatur. Certe si diuitie uarietatem uestium, et non sanctitas faceret, diuersitasque uirtutum, Pharao et Nabuchodonosor hec uestimenta habuisse scriberentur: et non Ioseph, qui sub peregrino et pastorali patre, uestes discolores et regias habere non poterat.

»Et calceaui te hyacinthino.« Denique facturis pascha precipitur, absque ulla coloris uarietate accinctis lumbis et pedibus calceati sint. Ista sunt calceamenta de quibus et Apostolus scribit: »Calceati  pedes in preparatione Euangelii pacis .« Nec prius Ierusalem calceatur hyacinthinis, nisi lauetur aqua. Unde et Apostolorum quibus prius preceperat Dominus, ut excuterent pedum suorum puluerem, lauantur a Saluatore pedes. Et sponsa dicit in Cantico canticorum: »Laui pedes meos, quomodo inquinabo illos ?« Et Moysen et Iesum diuinus sermo testatur, ut soluant corrigiam calceamenti sui, quia locus in quo stent, sanctus sit. Cum autem loti fuerint pedes et omni sorde purgati, calceantur hyacinthinis siue ianthinis: quod utrumque erei et coloris est, ut rapiantur in occursum Domini in erem, et ad celestia regna festinent.

»Et cinxi te bysso.« Ierusalem non solum uestitur discoloribus, et calceatur hyacinthinis, sed et  bysso accingitur. De qua tenuissima in ueste pontificis fila texuntur. Et uxor in Prouerbiis, que uiro suo duas texuit chlamydes, et presentis seculi, et futuri, sibi de bysso et purpura fecisse dicitur uestimenta. Hac bysso accinguntur renes, quoties pinguia libidinis incentiua tenuanda sunt, nichilque in in eis crasse ueneris relinquitur. Et implemus preceptum Apostoli dicentis: »State ergo accincti lumbos uestros in ueritate ,« quasi aliis uerbis diceret, bysso. Et Dominus ad apostolos loquitur: »Sint lumbi uestri precincti, ac lucerne ardentes in manibus uestris .« Nisi enim astrinxerimus fluentia lumborum reumata, lucernas in manibus habere non possumus. Unde et ad Iob loquitur  Deus: »Accinge sicut uir lumbos tuos .« Et comesuri agnum calceati pedes, tenentes baculum, stantes in Euangelii ueritate, et ad Christi sanguinem preparati, lumbos accinctos habere dicuntur. Qua zona mortificante lumbos, Elias quoque et Ioannes Baptista accinguntur. De quibus et penitens flebiliter ingemiscit, dicens: »Quoniam lumbi mei impleti sunt illusionibus .«

»Et indui te subtilibus.« Congrue illis, de quibus increpans dixerat: »Incrassatum est cor populi huius, et manducauit, et bibit Iacob, et saturatus est, et incrassatus est, et calcitrauit dilectus, et dereliquit Deum factorem suum,« tunc tenuitas uestium condonatur. Nam et in libro Sapientie, qui a quibusdam Salomonis inscribitur:  Spiritus sapientie, unigenitus et multiplex, tenuis et mutabilis appellatur. Et manna de quo scriptum est: »Panem angelorum manducauit homo ,« tenuissimum in similitudinem pruine et sementis coriandri fuisse narratur. Possumus iuxta interpretationem secunde editionis Aquile, qui floridum interpretatus est uestimentum, ubertatem terre Iude per metaphoram intelligere, uel diuini cultus pulchritudinem.

»Et ornaui te ornamento.« Generaliter ornamenta nunc ponit, de quibus in consequentibus per partes enumerat, armillas et torquem, inaures et coronam et reliqua, que ornamenta tribuit Ierusalem. Et in Isaia dicitur, quod uitio suo uniuersa perdiderit. Scriptum est enim: »Pro eo quod eleuate  sunt, hoc est, superbierunt, filie Ierusalem, et ambulauerunt excelsa ceruice ,« et cetera, pro zona accincte sunt funibus, et pro ornatu capitis caluitio deturpate, et pro pulchris et mollibus indumentis cilicii asperitate circumdate.

»Et dedi armillas in manibus tuis.« Quando nobis bona opera dederit Deus, circumdat armilla manibus nostris. Unde et in manibus prophetarum assimilatum se esse dicit. Et crebro in manu Aggei siue Ieremie et reliquorum  factum sermonem legimus. In Iob quoque  draconis labium perforatur armilla, omnesque eius uenenati sibili, qui in peruersis intelliguntur dogmatibus, bonorum operum circulo perforantur.

»Et torquem, circa collum tuum.« Sed et in Isaia  scriptum est: »Auferet Dominus gloriam uestimenti earum, et murenulas et corymbos et circulos et kathema .« Puto autem kathema ab eis dictum ex uariis gemmis in pectus mulierum monile descendens, qui et ipse ornatus pulcherrimus feminarum est. »Et dedi inaurem super os,« siue »Nares tuas« uerbum Hebraicum nezem, excepto Symmacho, qui interpretatus est, , omnes inaurem transtulerunt: non quo inaures ponantur in manibus, que ex eo quod de naribus pendeant, inaures uocantur: sed quod circulus in similitudinem factus inaurium eodem uocabulo nuncupetur. Et usque hodie inter cetera ornamenta mulierum, solent aurei circuli in os ex fronte pendere, et imminere naribus. Quos  tunc accipimus iuxta mysticos intellectus quando cum Apostolo possumus dicere: »Christi bonus odor sumus, in his qui salui fiunt, et in his qui pereunt, aliis quidem odor mortis in mortem: aliis autem odor uite in uitam ,« quando uiuimus, et de nobis dici potest: »Non mortui laudabunt te, Domine, sed nos uiuentes ,« tunc odoratur Deus odorem sacrificii nostri bone fragrantie, et aureum circulum sensuum, ac dogmatum diuinorum habemus in auribus; quando uero mortui sumus, et uersamur in ceno, atque in sordibus turpitudinum, habemus illam inaurem in naribus, de qua scribit Salomon: »Sicut inaures aurei in naribus porce; sic mulieri male morate pulchritudo .«

 »Et circulos in auribus tuis.« Septuaginta: »Et rotulas super aures tuas.« Qui claudit aures suas, ne audiat iudicium sanguinis, et sepit eas spinis, ne particeps fiat inuidis et detrectatoribus, de quibus scriptum est: »Cum detrectatoribus ne commiscearis, quoniam repente ueniet interitus eorum, et ruinam utriusque quis nouit? « tam uidelicet eius qui detrahit, quam illius, qui libenter auscultat, iste circulos habet et rotulas in auribus, non rotas, que sequuntur Cherubim, illud enim angelicarum fortitudinum est, sed rotulas diminutiue, que humane conueniunt fragilitati. Quamobrem et ad Deum dicitur: »uox tonitrui tui in rota .« In his enim, qui terrena pertranseunt, et uix modicis uestigiis contingunt terram,  de quibus scriptum est: »Lapides, qui uoluuntur super terram,« uox tonitrui Domini et excelsorum dogmatum personat. Qui autem erroribus ducuntur humanis, et non habent, solida uestigia, »sed circumferuntur omni uento doctrine ,« et eiecti de paradiso firmitatis habitant in regione Naid: que interpretatur fluctuatio, merentur lingue mendacis ferre sententiam, que inflammat rotam natiuitatis nostre.

»Et coronam decoris in capite tuo.« Ornamenta cetera membrorum sunt singulorum. Capitis ornatus, totius corporis dignitas est. Coronam autem uocat diadema feminarum, quo capillorum stringitur et ornatur ambitio. Si uolumus scire que sit corona decoris in capite Ierusalem, reuoluamus Exodum,  in quo scriptum est: »Et fecit laminam auream, et scripsit in ea litteras deformatas sugillo sanctificationis Domini, et posuit super caput Aaron .« Signum Dominice sanctitatis, nomen est omnipotentis Dei, quod quatuor litteris Hebraicis scribitur: et apud eos uocatur ineffabile, dum nomen eius non potest dici, cuius maiestatem gentilitas etiam non ignorat, et Atheniensium testatur ara: Ignoto Deo. Unde et Apostolus: »Quem uos, inquit, ignotum colitis, hunc nos annuntiamus uobis .« Istam puto coronam esse, de qua et Psalmista dicit: »Signatum est supernos lumen uultus tui, Domine .« Et Apostolus loquebatur: »Cursum consummaui, fidem seruaui. De cetero,  reposita est mihi corona iustitie, quam mihi reddet iustus iudex .« Et in alio loco adcredentes: »Gaudium meum, et corona mea ,« gloria enim patrum filii. Et in Salomone scribitur: »Corona glorie, senectus ;« eorum, uidelicet, qui destruxerunt ea que paruulorum sunt, et post etatem perfecti uiri uenerunt ad senectutem, et ad Patrum nomina quibus scribit Ioannes post pueros et iuuenes, qui possunt dicere: »Quando eram paruulus, loquebar ut paruulus, cogitabam ut paruulus; quando factus sum uir, detruxi ea que paruuli sunt .«

»Et ornata es auro et argento.« Crebro diximus, aurum ad mentem, argentum ad eloquium pertinere, tribuatque nobis Dominus ut diuinum sensum accipere  mereamur, atque sapientiam, et id quod mente concipimus, eloquii uenustate proferre, et nequaquam ex his facere idola, sicut faciunt heretici, de quibus scriptum est: »Dedi eis argentum et aurum, ipsi uero ex argento et auro fecerunt Baal .« Et hoc magis iuxta intelligentiam spiritalem, ornatui aptum est feminarum. Alioquin argenti uilior materia rusticarum et pauperum, ancillarumque ornatus est, qui non conuenit Ierusalem, que in reginam dicitur profecisse.

»Et uestita es bysso et polymito et multicoloribus.« Omnis autem ornatus describitur feminarum ut lauetur, ut mundetur, ut ungatur oleo, et discoloribus uestiatur. Que omnia iuxta superiorem explanationem aptabimus intelligentie spiritali, ut byssinis  operiatur atque subtilibus, ne delicata coniugis membra graui palliorum onere pregrauentur: sed et usum pariter exhibeant et decorem.

»Similam et mel et oleum comedisti, et decora facta es uehementer nimis.« Post uestitum, ciborum curam gerit, ut comedat Ierusalem similam et mel et oleum: uel per partes ut plerique estimant, uel commistione trium dulciorem panem, qui panis de celo descendit, ac sub tribus nominibus: ut nonnulli putant, sacramentum indicat Trinitatis. Non quo alia atque alia substantia sit, sed quo diuersis simile et mellis, et olei nominibus, Patris, et Filii, et Spiritus sancti, una dulcedo monstretur. Et hoc animaduertendum, quod in multis sacrificiis, offeratur simila, id est, medulla frumenti atque purissima,  de qua scriptum est: »Et de adipe frumenti satiauit eos ,« non de hordeo neque de farina, que tunc solum offertur, quando maritus zelotypie spiritu commouetur. In Iudicum uolumine Debboram legimus, que interpretatur apis, cuius Prophetie mella dulcissima sunt, et refertur ad Spiritum sanctum, qui apud Hebreos appellatur genere feminino rua, in Euangelio quoque Hebreorum quod lectitant Nazarei, Saluator inducitur loquens: »Modo me arripuit mater mea Spiritus sanctus.« Porro simila, que de frumento conficitur, refertur ad Dominum, qui de semetipso ait: »Nisi granum tritici ceciderit, et in terra mortuum fuerit, ipsum solum manet. Si autem mortuum fuerit, multum fructum affert .« Oleum uero quod lassorum membra sustentat, et reficit, et est luminis nutrimentum, et quo in tabernaculo Dei iuge lucerne lumen accenditur, Patri dicitur conuenire. Que omnia credentibus tribuunt gratiam, dicente Apostolo: »Diuisiones sunt gratiarum, unus autem spiritus. Et diuisiones ministeriorum, unus autem Dominus, et diuisiones operationum, unus autem et idem Deus .« Qui talem comederit cibum, et hoc dulcissimo et suauissimo pane, oleique splendore fulgente pastus fuerit, ac nutritus, uertetur in decorem et fiet pulcherrimus, non semel, sed repetito nimis, nimis: duplicatum enim aduerbium pondus facit orationis, quo ad pulchritudinis magnitudinem addi ultra nichil possit.

»Et profecisti in regnum.« Hoc in Septuaginta  non habetur, qui forsitan Alexandrie in Grecum sermonem scripturas ex Hebraica ueritate uertentes, timuerunt hoc dicere, ne regem Aegypti uiderentur offendere, dum a Deo Ierusalem debitum regnum esse commemorarent. Quanquam eruditi solos quinque libros Moysi ab eis interpretatos probent. Post ornatum ergo multiplicem, post coronam, post auri et argenti abundantiam, post indumenta palliaque pulcherrima, post decorem incredibilem, proficit in reginam, quia ciuitas est magni regis. De quo scriptum est: »Deus, iudicium tuum regi da, et iustitiam tuam filio regis .« Et in Apocalypsi Ioannis: »Hierusalem, quasi sponsa ornata atque composita describitur uiro suo .« In psalmis quoque de eadem dicitur: »Adstitit regina  a dextris tuis in uestitu deaurato circumdata uarietate .« Omne autem quod dicimus de Ierusalem, ne in singulis hereamus, et librorum magnitudo tedium legentibus faciat, referamus ad ecclesiam. Si enim Ierusalem iuxta Apostolum mater nostra est, mater autem nostra ecclesia est, consequenter Ierusalem ecclesia est, mater primitiuorum, qui descripti sunt in celis.

»Et egressum est nomen tuum in gentes propter speciem tuam: Quia perfecta eras in decore meo, quem posui super te, dicit Dominus Deus.« Et est sensus: Beneficiis meis, meaque incredibili largitate ad regine uocabulum peruenisti, ita ut de te omnium gentium sermo loqueretur, et esses non tuis meritis atque uirtutibus, sed mea liberalitate perfecta.  »Nisi enim Dominus edificauerit domum, in uanum laborauerunt qui edificant eam. Nisi Dominus custodierit ciuitatem, frustra uigilant qui custodiunt eam .« Qui plantat enim, et qui rigat, nichil est, nisi Dominus dederit incrementum: quia »non est uolentis neque currentis, sed miserentis Dei .« Ut postquam omnia fecerimus, dicamus: »Serui inutiles sumus, que debuimus facere fecimus .« Non quo ex beneficentia Dei liberum homini tollatur arbitrium, sed quo ipsa libertas Dominum habere debeat adiutorem.

»Et habens fiduciam in pulchritudine tua, fornicata es in nomine tuo, et exposuisti fornicationem tuam omni transeunti, ut eius fieres,« etc.  Grande discrimen non in Dei elementia, sed in suo decore confidere. Quantoque quis sublimior fuerit, debet timere ne corruat, et fornicetur in nomine suo. Aduersarie siquidem potestates, solitos contemnunt cibos, et peregrina alimenta desiderant. Unde de diabolo dicitur: »Esce eius electe .« Non uult quemlibet decipere. Saul regem, qui electus a Domino est, et Iudam apostolum supplantare festinat. Non ergo confidamus in propria pulchritudine, nec Dei liberalitatem, nostram putemus esse uirtutem; sed potius audiamus: »Ne glorieris in crastinum. Nescis enim quid pariat uentura dies ;« et in alio loco: »Fratres, si preuentus fuerit homo in aliquo peccato, uos, qui spiritales estis, perficite huiusmodi in spiritu mansuetudinis,  considerans teipsum, ne forte et tu tenteris .« Neque exponamus siue effundamus fornicationem nostram omni transeunti ut non Dei in quem credimus, sed eius fiamus a quo polluimur, qui cuncta recipit uitia, et diuersorum peccatorum spiritum transeuntem suo suscipit gremio, et diuaricat pedes suos omni transeunti: iste effundit fornicationem suam, et eius incipit sustinere dominatum, cuius hospes extiterit.

»Et sumens de uestimentis tuis, fecisti tibi excelsa hinc inde consuta, et fornicata es super eis, sicut non est factum, neque futurum est.« Quod super Ierusalem iuxta litteram intelligi potest, ut omnia precepta legis et diuitias, ac rerum omnium abundantiam idolis deputauerit: quod gens  alia non fecerit nec factura sit. Omnes enim nationes, que a principio idolis seruierunt, non tanti criminis ree sunt. Nostra autem Ierusalem, que interpretatur uisio pacis, ab hereticis scinditur, quando unum et alterum testimonium scripturarum de propriis carpentes locis conantur assuere, his, quibus non queunt coaptare: ad quos et supradictum in hoc eodem Propheta legimus: »ue his qui consuunt ceruicalia, sub omni cubitu manus, et faciunt operimenta super caput uniuerse etatis .« Quod fieri Dominus prohibens, loquitur in Euangelio: »Nemo assumit commissuram panni rudis in ueteri uestimento. Alioquin tollit de plenitudine eius et peior scissura fiet. Nec mittunt uinum nouum in utres ueteres .« Tales sunt Nazarei,  qui ueteris legis obseruantiam Euangelice gratie aptare conantur. Et omnes Heretici, qui testimonium in suo loco, alteri sensui congruens, alteri nituntur assuere: cum Domini tunica desuper texta per totum scindi omnino non possit, sed texta Spiritu sancto nnllam recipiat scissionem. Quod autem dicitur iuxta Septuaginta, »et non intrabis, neque erit,« hoc significat, cum tibi idola feceris peruersorum dogmatum, que arbitraris excelsa, et fornicata sis super eis, credens in his, que ipsa finxisti, templum Dei intrare non poteris, et simulacra tua substantiam non habebunt, neque erunt in perpetuum, dicente Apostolo: »Scimus enim quia nichil est idolum in mundo .«

 »Et tulisti uasa decoris tui, de auro meo et argento meo, quod dedi tibi, et fecisti tibi imagines masculinas, et fornicata es in eis.« Iuxta litteram Dominus in lege precepit ut fierent thuribula, phiale, candelabrum, arca testamenti, cunctaque uel aurea uel deaurata, et alia ex argento, que omnia conflauit Ierusalem, et uertit in idola Belis, siue Baalis Chamos et Astaroth, et Melchom. Iuxta intelligentiam spiritalem, de auro et argento sanctarum Scripturarum idola facimus, quando gratiam sensus et eloquentie heretica prauitate corrumpimus, et ponimus in celum os nostrum et lingua nostra pertransit in terram. Masculine dicuntur imagines in quibus omnis heresis fornicatur, ex eo quod unusquisque se putat robustissima colere et habere, que  finxit, nec ulla posse oppugnatione subuerti. He sunt imagines, quas de nostro corde finximus, et que in celesti Ierusalem destruende sunt. De quibus Propheta pronuntiat: »Domine, in ciuitate tua imagines eorum dissipabis .« Quicumque enim homo est, et Dei nomen amisit, dicitur de eo: »uerumtamen in imagine perambulabat homo, uerumtamen frustra conturbatur .« Nos autem unum habemus uirum, et unam ueneramur imaginem, que est imago inuisibilis et omnipotentis.

»Et sumpsisti uestimenta tua multicoloria, et operuisti illas.« Subauditur imagines masculinas, ut omnem cultum quem acceperat ad utendum uerteret in blasphemiam. Hoc autem facimus, quoties  prudentia, temperantia, fortitudine, iustitia, cunctisque uirtutibus hereticam circumdamus prauitatem, et sub occasione earum, simplices quosque decipimus, ut uidentes mella uirtutum, uitiorum uenena non caueant.

»Et oleum meum et thymiama meum posuisti coram eis. Et panem meum  quem dedi tibi; similam, et oleum, et mel, quibus enutriui te, posuisti ea in conspectu eorum in odorem suauitatis.« Oleum de quo supra diximus, et thymiama siue incensum, de quo Psalmista conclamat: »Dirigatur oratio mea sicut incensum in conspectu tuo ,« et panes propositionis quos Domino iubemur offerre: similam quoque sensum purissimum  Scripturarum, et mel quod gustauit Ionathan, et aperti sunt oculi eius, et confortatus est, posuit misera Ierusalem in conspectu idolorum, siue coram imaginibus masculinis, ut essent his in odorem suauitatis, que natura sua dulcia sunt, atque suauissima. Sed dum offeruntur idolis, falsisque doctrinis, uertuntur in amaritudinem.

»Et factum est, ait Dominus Deus, et tulisti filios tuos, et filias tuas, quas genuisti mihi, et immolasti eis ad deuorandum. Nunquid parua est fornicatio tua immolantis filios meos, et dedisti illos consecrans eis. Et post omnes abominationes tuas et fornicationes non es recordata dierum adolescentie tue, quando eras nuda, et confusionis  plena, conculcata in sanguine tuo.« Quod filios suos Ierusalem et filias de quibus scriptum est: »Filios genui et exaltaui, ipsi autem spreuerunt me ,« idolis immolauerit sancta Scriptura commemorat: »Immolauerunt filios et filias suas demonibus .« Et iterum: »Quas immolauerunt sculptilibus Chanaan.« Suos autem uocat iuxta Hebraicum. Ipse enim de eis dixerat, filios meos, siue, iuxta Septuaginta, tuos, quos de fornicatione generasti. Cum hec, ait, feceris, non es recordata infantie tue, quando tuli te conspersam sanguine et laui, et post multa que propheticus sermo narrauit, copulaui mihi. Nostra quoque Ierusalem si heretica fuerit fraudulentia supplantata, tollit filios suos, qui subtiliores in fide sunt, et filias que non habent  tantam fidei fortitudinem, aut certe filios, qui mystica queque cognoscunt, filias que simplicem sequuntur historiam. Et tradit demonibus deuorandos et cum interficiat eos, uiuificare se credit et placare simulacra, quorum occisione saturantur. Quodque dicitur iuxta Septuaginta, hoc est, super omnem fornicationem tuam, et abominationes tuas: illud significat: quod cunctis peccatis et fornicationibus peior sit doctrina hereticorum, que Dei filios, facit filios demoniorum, imo interficit eos, quos uel multo labore genuerat Deo, uel suos fecerat filios, quos in fornicatione genuerat.

»Et accidit post omnem malitiam tuam, ue, ue tibi, dicit dominus Deus. Et edificasti tibi lupanar, et fecisti tibi prostibulum in cunctis plateis, ad  omne caput uie edificasti signum prostitutionis tue, et abominabilem fecisti decorem tuum. Et dimisisti pedes tuos omni transeunti, et multiplicasti fornicationes tuas, et fornicata es cum filiis Aegypti uicinis tuis magnarum carnium. Et multiplicasti fornicationes tuas ad irritandum.« Quod semel et iterum atque iterum diximus in perpetuum dixisse sufficiat, sub persona mulieris post mariti beneficia fornicantis describi fornicationem Ierusalem: quomodo a Deo recesserit, et iuncta sit idolis, nec occulta fuerit fornicatione contenta, sed edificauerit sibi lupanar, et omni uia signum transeuntibus posuerit, ut uenirent ad scortum et satiarent libidinem: non tam suam quam eius, que diuaricauit  crura sua omni transeunti, et pulchritudinis magnitudinem fornicationis magnitudine deturparit. Et inter cetera, etiam Aegyptiis uicinis suis amore magnarum carnium prostrata sit. Et ut omne genus turpitudinis demonstraret, multiplicis spurcitie genere deformata sit. Nulli autem dubium, quod Aegypto uicina sit Palestina, dicente Domino ad Abraham: »Dabo tibi omnem terram a fluuio Aegypti usque ad flumen magum Euphraten ;« ut ex una parte Aegyptios, ex altera habeat Assyrios, cum quibus et in posterioribus dicitur fornicata. Fornicatio autem Ierusalem cum Aegyptiis idololatrie eorum imitatio est. Et ad nostram Ierusalem siue Ecclesiam, siue credentium animas: si fuerint negligentes, et omnibus uitiis patuerint, duplex  maledictionis sermo dirigitur, ut audiant, ue, ue tibi, ait Dominus Deus;« iuxta illud quod scriptum est in Apocalypsi Ioannis: »ue super omnes habitatores terre .« Si enim sanctus dicit: »Aduena sum et peregrinus, sicut omnes patres mei ,« quare non peccator habitator terre esse dicitur? Aedificat autem sibi lupanar, qui tota frontis libertate delinquit, iuxta illud quod scriptum est: »Peccator cum uenerit in profundum iniquitatis, contemnit .«

Et exstrui altissimum locum in cunctis plateis. »Lata enim et spatiosa uia que ducit ad mortem .« Et in omni capite uie edificat, ut nulla peccatorum genera derelinquat, sed imitans scortum prouerbiorum manifeste in plateis et in  angulis platearum, pretereuntes stultos iuuenes ad suos inuitet amplexus, et polluat anime decorem, quem pro beneficio a Deo conditore sortita est: et omnia itinera eius plena sunt turpitudinis cunctisque cogitationibus, que uitiorum incentiua suppeditant, aperit cor suum et crura diuaricat. Et fornicatur cum Aegyptiis uicinis suis, quorum exempla sectatur, ethnicis uidelicet, qui in suis turpitudinibus gloriantur, et tam nefaria est, ut ipsos quoque superet in turpitudine. Et hec omnia facit, ut Deum ad iracundiam prouocet. Magnarum autem carnium Aegyptii esse dicuntur, siue ob turpitudinis magnitudinem, siue ob peccatorum deformitatem. Unde sanctus dicitur, carnium paruularum, que in eo decrescunt quotidie, et per uirtutes adtenuantur,  ita ut nequaquam caro appelletur, sed spiritus, et loquatur in psalmo: »Sitiuit anima mea ad te, Deus, quam multipliciter tibi caro mea, in terra deserta et inaquosa sic in sancto apparui tibi .« Quamobrem et Corinthius fornicator traditur in interitum carnis, ut spiritus saluus fiat. De hac carne scriptum est: »Omnis caro fenum, et omnis gloria eius quasi flos agri. Aruit fenum, et flos eius decidit; uerbum autem Domini manet in eternum .« De qua et Apostolus loquebatur: »Caro et sanguis regnum Dei non possidebunt .« Et in Genesi loquitur Deus: »Non permanebit spiritus meus in hominibus istis, quia caro sunt .« Et ad credentes dicitur: »Qui in carne sunt Deo placere non possunt. uos autem non estis in  carne, sed in spiritu .« Alia autem caro sanctorum est. De qua scriptum est: »Omnis caro uidebit salutare Dei .«

»Ecce ego extendam manum meam super te, et auferam iustificationem tuam, et dabo te animis odientium te, filiarum Palestinarum, que ardescunt [Al., erubescunt] in uia tua scelerata.« Extendit autem Dominus super Ierusalem manum suam, ut corrigat delinquentem, et auferat legitima eius, que quamdiu Dei precepta seruabat, legitima Domini dicebantur. Quando uero adorauit idola et religionem impietate mutauit, nequaquam legitima illius appellantur. Quod non solum in lege et ceremoniis, sed in sabbatis quoque et diebus festis et neomeniis accipiendum.  Dans enim legem ait: »Sabbata mea et dies festos meos .« Quando autem recesserunt a Deo, dicitur eis: »Neomenias uestras et sabbata et diem magnum non recipiam. Ieiunium et otium et solemnitates uestras odit anima mea .« Quod et de populo scriptum est. Qui enim prius Dei populus uocabatur, postquam recessit a Deo, dicitur de eo ad Moysen: »Peccauit populus tuus quem eduxisti de terra Aegypti .« Que hic extensio manus alibi eleuatio siue uisitatio dicitur. Quando enim peccantem non corripit Deus, contrahit manum suam. Sin autem peccauerit, et in Dei ceperit lege egrotare, mittitur ad eum uisitatio iuxta illud quod in psalmis canitur: »Si dereliquerunt filii eius legem meam, et in iudiciis meis non  ambulauerint, uisitabo in uirga iniquitates eorum .« Et in hoc Propheta scriptum est: »Terra si peccauerit mihi ut delinquat delictum, extendam manum meam super eam, et conteram firmamentum panis eius , etc.« In quo querimus quid sit inter extensionem manus, et emissionem eius. Loquitur diabolus ad Dominum: »Mitte manum tuam, et tange omnia que habet, nisi in facie benedixerit tibi .« uideturque mihi mitti manus ad probationem eorum quibus mittitur. Extendi autem ad penas eorum, qui merentur supplicia, nec solum extensio et emissio, sed expansio manus Dei dicitur, Isaia ex persona Domini proclamante: »Tota die expandi manus meas ad populum non credentem et contradicentem .« Sanctus  quoque leuare narratur manus, Scriptura dicente: »Eleuatio manuum mearum sacrificium uespertinum .« Sublatis autem legitimis Dei a populo Iudeorum interrogemus eos quam habeant legis obseruantiam: uictimas sublato templo atque subuerso offerre non possunt, nec adulterarum lapidatio, ceterorumque criminum lege concessa exercere potest, et uacatio terre anno remissionis et cetera huiusmodi. Datur autem in animas odientium se filiarum Palestinarum, quando traditur Palestinis: quos indifferenter Septuaginta alienigenas uocant: quas intelligere possumus urbes uel oppida Palestine. Nostra quoque Ierusalem si pretereamus ceremonias Dei, et extenta fuerit manus eius super nos, et ablata cuncta legis obseruantia tradetur filiabus  Palestine et non filiis. Neque enim primum fortioribus suppliciis trademur, sed iuxta peccatorum qualitatem inferioribus, ut correpti in minori, maiora cruciatuum tormenta uitemus. Philisthiim, hoc est, Palestini, prima litterarum parte mutata, interpretantur cadentes, poculo siue factura [Forte, actura] per que significatur tradendos nos aduersariis potestatibus, que biberunt de calice Babylonis et corruerunt, et quarum opera peruersa sunt. Tantaque erit misere Ierusalem correptio atque ignominia, ut erubescant, etiam ipse aduersarie potestates super nostrorum magnitudine peccatorum. Sublatis autem ceremoniis Dei a populo Iudeorum ad nos cum sacerdotio transit et legislatio, Scriptura dicente: »Constitue,  Domine, legislatorem super eos .« Et in alio loco: »Legem pone mihi, Domine, in uia tua .«

»Et fornicata es in filiis Assyriorum, eo quod necdum fueris expleta. Et postquam fornicata es, nec sic es satiata. Et multiplicasti fornicationem tuam in terra Chanaan cum Chaldeis: et nec sic satiata es.« Supra scriptum est fornicatam Ierusalem cum filiis Aegypti uicinis suis, qui sunt magnarum carnium. Hic altera Assyriorum uicinitas indicatur. Et propterea utrisque traduntur gentibus, quia utrarumque simulacra uenerati sunt. Ingredientesque Chaldeam, que est terra Chanaan, imitati sunt eorum errores, quorum imperio subiacebant. Secundum tropologiam, de aliis peccatis, ad alia  sepe transimus, cumque non egerimus priorum scelerum penitentiam, augemus delicta delictis, et nullo errore satiamur. Sed quasi fune longo et corrigia iugi uitule trahimus peccata, et testamentum nostrum siue fornicationem multiplicamus in terra Chanaan, que interpretatur, quasi fluctuatio, et cum Chaldeis, qui et ipsi nobiscum sonant, quasi demonia, semperque uestigia habemus in sabulo. Et numquam possumus dicere, »statuit supra petram pedes meos,« hereticorumque prauitatibus subiicimur, qui habent similitudinem demoniorum, siue ipsis demonibus, de quibus Paulus scribit: »Non est nobis pugna aduersum carnem et sanguinem, sed aduersum rectores tenebrarum istarum, aduersum spiritalia nequitie in celestibus .«

 »In quo mundabo cor tuum, ait Dominus Deus, cum facias omnia hec opera mulieris meretricis et procacis, quia fabricata es lupanar tuum in capite omnis uie, et excelsum tuum fecisti in omni platea, nec facta es, quasi meretrix fastidio augens pretium.« Hec omnia ad Ierusalem loquitur Deus, quod inuenire non ualeat quo egrotantem et seminecem possit curare medicamine, iuxta illud quod scribit Isaias: »Quid est quod debui ultra facere uinee mee, et non fecerim ei .« Et Osee: »Quid tibi faciam, Ephraim, quid faciam tibi, Iuda? Misericordia uestra, quasi nubes matutina, et quasi ros mane pertransiens .« Idololatria enim tua non in occulto, sed tota libertate commissa est, ut in omnibus uiarum principiis et compitis poneres  aras et bases siue excelsum tuum  faceres in omni platea, nec imitata es callidas meretrices, que solent difficultate augere libidinis pretium, et ex hoc magis amatores ad insaniam prouocare. Siue iuxta Septuaginta, non fuisti, quasi meretrix, congregans mercedes: sed dedisti, que accipere debueras, ut nec in eo, quod fornicata es et secuta demones, eorum protegereris auxilio: sed uariis oppressa captiuitatibus sentires calamitates tuas. Quod quidem et ad omnem animam christianam referri potest, que deserto cultu Dei, uitiis se luxurie pollui permisit, et secularem secuta uitam, ne in ea quidem egit feliciter, sed et diuitias religionis perdidit, et mundi diuitias non accepit:  Nec in constupranda ea fuit aliqua difficultas, sed ipsa se ingessit amatoribus suis. Est autem et alia fornicatio spiritalis, quando deserentes Ecclesiam hereticis iungimur, et edificamus lupanar nostrum in capite omnis uie, quibus precipit sermo diuinus: »State in uiis et querite semitas Domini sempiternas, et uidete que sit uia bona, et ambulate in ea .« Moysi uidelicet, Iesu, Iudicum et Regum libris Isaiaque et Ieremia, et aliis prophetis. In omnibus uiarum principiis fabricatur lupanar suum, quia ob peruersitatem doctrine, testimoniis male abutitur Scripturarum. Et dicit: Hec ait Isaias, hec dicit Osee, hec locutus est Moyses, hec Daniel, et pulchre non in mediis uiis, nec in uiarum terminis ponit lupanar suum, sed in principio. Si enim  ad scientiam, et profunda diuinorum uenerit librorum, errare non poterit. Excelsum quoque suum, siue basim, facit in omni platea ethnicorum se et impiorum lasciuie uitiisque permittens etiam inter ipsos hereticos cum ab eis fuerit deturpata, non habens gratiam, sed patens contemptui, quia facile preteritam fidei perdidit castitatem. Hoc autem, quod, ut supra diximus, in Hebraico non habetur, fornicata es tripliciter in filiabus tuis, siue ad Ierusalem iuxta litteram dicitur, quod omni genere in suis oppidis, et uiculis fornicata sit, et nullus remanserit angulus uel platea, ubi non idololatrie signa condiderit, siue Ecclesie credentibusque deceptis, qui non audierunt illud Apostoli: »Ipse autem Deus pacis sanctificet uos per omnia, et integer spiritus  uester et anima et corpus sine querela in die aduentus Domini nostri Iesu seruetur .« Sed omni genere fornicati sunt et corpore et anima et spiritu. Legimus in Prouerbiis: »Describe autem tibi tripliciter ut respondeas sermones ueritatis, qui proponuntur tibi ;« et iubetur nobis ut eloquia ueritatis, id est Scripturas sanctas, intelligamus tripliciter: primum iuxta litteram, secundo medie per tropologiam, tertio sublimius, ut mystica queque noscamus. Secundum litteram illud est: »Neque fornicemur, sicut quidam eorum fornicati sunt, et ceciderunt una die uiginti tria millia .« Et: »Nolite murmurare, sicut quidam ex eis murmurati sunt, et perierunt ab exterminatore .« Medie autem et iuxta tropologiam, quando  recedimus a littera paululum ad altiora conscendimus dicente Apostolo: »Scriptum est, Non alligabis os boui trituranti .« Statimque sequitur: Nunquid de bubus cura est Deo? an propter nos utique locutus est?  Extrema autem, id est, tertia et sublimis sacraque intelligentia, iuxta illud eiusdem Apostoli: »Propterea relinquet homo Patrem et matrem, et adherebit uxori sue: sacramentum hoc magnum est: ego autem dico in Christo et in Ecclesia .« Filie autem Ecclesie sunt fornicantis, credentium prius et post deceptorum in heresi anime quarum culpa refertur ad matrem.

»Sed quasi mulier adultera, que super uirum suum inducit alienos. Omnibus meretricibus dantur  mercedes: tu autem dedisti mercedem cunctis amatoribus tuis, et donabus eis ut intrarent ad te, undique ad fornicandum tecum: factumque est in te contra consuetudinem mulierum in fornicationibus tuis. Et post te non erit fornicatio. In eo enim quod dedisti mercedes, et mercedes non accepisti, factum est in te contrarium.« Tulit igitur Ierusalem rerum omnium abundantiam, quam fuerat uiri liberalitate donata. Et dedit eam alienis, demonibus uidelicet et idolis, iuxta illud quod scriptum est in Osea: »Et hec non cognouit, quia ego dedi ei triticum et uinum et oleum, et argentum multiplicaui ei. Ipsa uero argentea et aurea fecit Baalim .« Unde iratus statim infert: »Propterea conuertar et auferam triticum meum in tempore suo,  et uinum meum in tempore suo. Et tollam uestimenta mea et linteamina mea, ut non operiam ultra ignominiam eius. Et nunc reuelabo immunditiam in conspectu amatorum illius, et nemo eruet eam de manu mea . Cumque omnes mulieres fornicantes soleant accipere mercedes ab amatoribus suis, Ierusalem fecit contrarium, ut magis daret, quam acciperet: ut largitatem mercedis ostenderet. Honorabat, inquit, eos ut uenirent, ad se per circuitum, ne quis esset uicinus, qui eius ignominie non misceretur. Et quidem Ierusalem in hoc quoque uicit alias meretrices, ut non solum sua daret, que pro ritu turpitudinis labore quesiuerat, sed et munera maritalia amatoribus et stupratoribus suis tribueret. Tantaque fuit expositio adultere ad omnem  turpitudinis magnitudinem, ut non solum presentibus, sed etiam futuris meretricibus preferatur. Unde et nos iuxta Simmachum interpretati sumus, »et post te non erit fornicatio.« Collatione enim tuis omnis deinceps fornicatio leuior estimabitur. Quidquid de Ierusalem diximus, referre ad ecclesiam animasque credentium, que munera maritalia, aurum uidelicet in sensu, et argentum in eloquio, et uestimenta quibus feditas nostra et turpitudo uelatur, amatoribus dant suis, uel contrariis fortitudinibus uel magistris dogmatum peruersorum, quando asserunt nichil nocere luxuriam, et passiuam libidinem, iuxta corporis genitalia, coitum naturali lege deposcere: cibis omnibus indifferenter utendum, qui ad hoc facti sunt ut sumantur, prudentiam in eo tantum necessariam, ut  sibi prosit. Nec iustitiam habere locum, que si ualeat mendicandum sit, et cum huiusmodi, que accipiens misera Ierusalem in qua uisio pacis esse deberet, acumen ingenii et eloquii uenustatem uertit in turpitudinem: et pro amatoribus suis, aduersum maritum ornata processit his ornamentis in quibus in boni abusionem a uiro fuerat ornata. Quodque sequitur:

»Et donabas eis ut intrarent ad te undique ad fornicandum tecum.« Omne genus significat peccatorum, ut non uno sit contenta delicto, sed peccandi sustineat famem, et contra iura nature omnibus turpata membris usque uerticem polluatur.

»Propterea, meretrix, audi uerbum Domini. Hec dicit Dominus Deus: Quia effusum est es tuum,  et reuelata est ignominia tua in fornicatione tua, super amatores tuos, et super idola abominationum tuarum in sanguine filiorum tuorum quos dedisti eis. Ecce ego congregabo omnes amatores tuos, quibus commixta es, et omnes quos dilexisti cum uniuersis quos oderas. Et congregabo eos super te undique et nudabo ignominiam tuam coram eis, et uidebunt omnem turpitudinem tuam et iudicabo te iudiciis adulterarum et effundentium sanguinem. Et dabo te in sanguine furoris et zeli et dabo te in manus eorum, et destruent lupanar tuum, et demolientur prostibulum tuum. Et denudabunt te uestimentis tuis, et auferent uasa decoris tui. Et derelinquent te nudam plenamque ignominia, et adducent super te multitudinem, et lapidabunt te lapidibus, et truncabunt te gladiis suis. Et comburent  domus tuas igni, et facient in te iudicia in oculis mulierum plurimarum. Et desines fornicari, et mercedes ultra non dabis, et requiescet indignatio mea in te, et auferetur zelus meus a te. Et quiescam, nec irascar amplius, eo quod non fueris recordata dierum adolescentie tue, et prouocasti me in omnibus his. Quapropter et ego uias tuas in capite tuo dedi, ait Dominus Deus, et non feci iuxta scelera tua, in omnibus abominationibus tuis.« Primum historie fundamenta iacimus. Quia hec et illa fecisti, que superior sermo comprehendit. Idcirco audi, meretrix, que feceris, que passura sis. Effudisti es tuum quod a me acceperas et dedisti mercedem amatoribus tuis, que accipere  debueras. Et interfecisti filios tuos, dum eos offers idolis: ut non solum adultera, sed et parricida exstiteris. »Idcirco congregabo super te omnes amatores tuos cum quibus fornicata es.« Tam eos quos dilexisti, quam illos quos oderas. Et adulterarum te lege nudabo, ut omnes uideant turpitudinem tuam, et genitalia, propter que prius amoris amentia ferebantur. Hec autem omnia per metaphoram mulieris adultere et homicide, que non solum contra uirum suum fornicata sit, sed et filios interfecerit, dicuntur ad Ierusalem. Et quod congregande sint uniuerse gentes aduersum eam, quarum adorauerit idola, et omnia Dei munera in cultum eorum conuerterit, et destruatur templum Baal, et are omnis ciuitatis incendio subuertantur, nichilque in ea remaneat.  Et sicut solent contra adulteram omnes lapides iacere, et trucidare meretricem, ut singulorum uulneribus occidatur, ita ut omnes mulieres uideant penam fornicarie: sic in conspectu aliarum in circuitu ciuitatum et omnium nationum deserendam Ierusalem. Et hoc fieri, ut desinat fornicari, et non det ultra mercedes amatoribus suis, et requiescat indignatio Dei, nec irascatur ei, quam amare desierit. Ex quo perspicimus grandem offensam esse nequaquam curam haberi a Deo, sed permitti hominem sceleribus suis atque peccatis. »Auferetur, inquit, zelus meus a te, et requiescam, nec irascar amplius,« quasi aliene, et que a me recesserit, et quam eterne tradiderim nuditati. Si autem hoc passa est  Ierusalem, quia cum idolis fornicata est, quid eam passuram putamus, quando Dei Filium trucidauit? Et hec, ait, uniuersa fecisti, oblita pristinorum beneficiorum, et me ad iracundiam prouocasti, siue contristasti me, quem bonis operibus debueras ad gaudia prouocare. Propterea et ego reddidi tibi opera tua in caput tuum. Et cum te subuertero, o adultera, tamen minus in te ire mee, exercebo, quam meruisti, quo et in hoc diuina clementia demonstretur: ut maiora sint peccata, quam pene. Iuxta tropologiam omnis anima accipit a Deo pecuniam spiritalem, iuxta illud Euangelii  quod dicitur in parabolis quinque et duum et unius talentorum, et seruorum decem mnas singulas accipientium, qui cum egerint negligenter, debitores fiunt  decem denariorum, et quingentorum, et propter hoc presentibus amatoribus quos intelligimus demonas contrariasque uirtutes, reuelatur ignominia Ierusalem, uel in die iudicii uel in tempore penitentie quando corripiuntur. Et prius quidem solus omnipotens Deus cernit occulta, dicente sermone Euangelico: »Et Pater qui uidet in abscondito .« Et in alio loco: »Scrutans corda et renes Deus .« Et in Regum uolumine: »Tu solus nosti corda filiorum hominum .« Quando uero fuerit expletum, »non est absconditum, quod non manifestetur, et opertum quod non reueletur .« Et in alio loco: »Nolite ante tempus iudicare donec ueniat Dominus, qui illuminabit abscondita tenebrarum, et manifestabit consilia cordium:  et tunc laus erit unicuique a Deo .« Et cum correptionis tempus aduenerit, tunc implebitur illud Osee: »Nunc circumdederunt eos cogitationes sue .« Et in alio loco: »Inter se cogitationibus accusantibus siue defendentibus in die quando iudicat Deus abscondita hominum . Et rursum: »Ecce homo et opera eius ante faciem illius.« Et uidebunt omnes turpitudinem eius, qui prius cum ea fuerant fornicati. Et dabit eam Deus in sanguine furoris et zeli: Plenus est enim furor uiri contra uxorem adulteram, et nullo pretio potest redimi. Sanguis autem filiorum sic intelligi potest, ut filios appellemus Ierusalem cogitationes bonas, que a Deo hominibus insite sunt: quos interficit adultera quando ad mala opera declinarit. Prodest quoque  Ierusalem, ut suffodiatur lupanar eius et omne fornicationis eius seminarium destruatur. Cum enim hoc factum fuerit, mercedes ultra non dabit, et requiescet Dei indignatio, et nequaquam eam zelabitur, de illius castitate securus, uidelicet iuxta eos, qui in bonam partem accipiunt, que dicuntur. Alii uero, ut supra diximus, ad contrariam partem referunt, ut magne ire Dei sit, non irasci, cum semel contempserit fornicantem, et de salute illius desperarit. Sin autem heretici, qui uetus non recipiunt Instrumentum, iuxta Septuaginta editionem in hoc loco reprehenderint illud quod dictum est: »Et contristabas me in omnibus istis,« eo quod Deus non solum iram recipiat, sed et merori subiaceat atque tristitie,  interrogemus eos, quomodo illud suscipiant, quod certe boni Dei mandatum est: »Nolite contristare Spiritum sanctum Dei in quo signati estis in die redemptionis .« Quidquid enim dixerint in defensionem illius testimonii, hoc nos in satisfactionem presentis sermonis aptabimus.

»Et ecce omnis qui dicit uulgo prouerbium, in te assumet illud dicens: Sicut mater, ita et filia eius; filia matris tue es, que proiecit uirum suum et filios suos: et soror sororum tuarum, que proiecerunt uiros suos et filios suos.« Post uitiorum et correptionis Ierusalem per quam retrahitur ad salutem, aptatur ei tritum uulgi sermone prouerbium: siue ut Septuaginta transtulerunt parabola: Qualis autem mater talis et filia. Mater autem  Ierusalem sicut supra et in consequentibus scriptum est: Cethea appellatur, interpretaturque, insaniens, siue in amentiam uertens, per que seculi huius incentiua monstrantur, que captiuam animam ducunt ad interitum, et a uiro suo separant. Haud dubium quin uerbum Dei doctrinaque dicatur. »Et soror sororum tuarum.« Et post paululum lecturi sumus, Sodoma uocatur et Samaria, quarum altera gentilem uitam luxuriamque significat: altera hereticorum decipulas. Porro, quod in Septuaginta legitur: »Sorores sororum tuarum,« que repulerunt uiros suos, et filios suos, non habet sensum. Quas enim alias sorores habebant Sodoma et Samaria, que sorores sunt Ierusalem? Et hoc querendum, quos uiros Sodoma Samariaque dimiserint, et quos  proiecerint filios? Nisi forte possimus hoc dicere, quod semper errantium fluctuent pedes, nec sunt solida uestigia, que proprie ueritatis sunt, sed huc illucque discurrant, et circumferantur omni uento doctrine, dum de falsitate transeunt ad aliam falsitatem: et cum in primis frustra se sudasse cognouerunt, ad secunda tertiaque transcendant.

»Mater uestra Cethea, et pater uester Amorrheus, et soror tua maior Samaria, ipsa et filie eius, que habitant ad sinistram tuam. Soror autem tua minor te, que habitat a dextris tuis Sodoma et filie eius. Sed nec in uiis earum ambulasti neque iuxta scelera earum fecisti, paulominus, pene scelestiora fecisti illis in omnibus uiis tuis.« Supra dixerat: Pater tuus Amorrheus et mater tua Cethea;« hic  ordine et numero commutato: »Mater uester Cethea, et pater uester Amorrheus.« Cum enim scelera profecerint, scinduntur in partes, et unione deserta in turbam proficiunt ac multitudinem, que cum Iesu non ualet ad montana transcendere. Sorores autem Ierusalem Samariam et Sodomam, quarum altera a sinistris, altera a dextris est, etiam secundum intelligentiam corporalem, si de templo Ierusalem orientem aspicias, approbabis, quod maior sit, que dicitur Samaria, quia prior peccauit, et ab Assyriis ducta est in captiuitatem, et minor ac iunior Sodoma, que refertur ad gentium turbam: alioquin eo tempore Sodoma non erat, que priusquam in scripturis legamus Ierusalem cum Gomorrha,  Adama et seboim diuino fuerat igne deleta. Media autem inter duas sorores Ierusalem, que alio nomine appellatur Iuda, a Chaldeis ducta est in Babylonem. Multoque Ierusalem sceleratiora peccauit, quam Samaria et Sodoma in templo adorans idolum zeli, et postea Dei Filium interficiens. Porro secundum tropologiam Samaria et Sodoma, id est, heretici et ethnici sepe leuiora committunt, quam hi qui putantur Ierusalem, hoc est, ecclesiastici. Unde ad Corinthios dicitur, qui credebant quidem in Christum, sed malis operibus premebantur: »Omnino auditur inter uos fornicatio, et talis fornicatio, qualis nec inter gentes , etc.« Solent heretici, qui tamen uetus suscipiunt Instrumentum, tales naturas ex hoc loco intelligere: spiritalem,  animalem, terrenam. Et spiritalem referunt ad Ierusalem, animalem ad Samariam, terrenam ad Sodomam. Quos breuiter interrogemus, quomodo tres nature spiritalis, animalis, et terrena, que utique inter se diuerse sunt, unam matrem et unum patrem habere dicantur, quod fingmento eorum non congruit. Et quomodo animalis et terrena natura iuxta hunc eumdem Prophetam restituantur in antiquum statum idem in spiritalem, quod et ipsum eorum rationibus contrarium est. Quod autem Samaria intelligatur in heresibus, et in Osea propheta et in multis aliis locis, precipueque illo testimonio comprobatur: »ue qui despiciunt Sion, et qui confidunt in monte Samarie, uindemiauerunt principia gentium .« Omnes enim heretici despiciunt  Sion, que interpretatur specula, et refertur ad ecclesiam: et confidunt sibi in monte Samarie, in superbia uidelicet dogmatum peruersorum, que putant esse sublimia, et per has predicationis fraudulentias, uindemiant atque populantur principia gentium, ut miraculo doctrinarum potentes quosque gentilium ad errorem hereticum pertrahent.

»uiuo ego, dicit Dominus, quia non fecit Sodoma soror tua ipsa et filia eius, sicut fecisti tu et filie tue. Ecce hec fuit iniquitas Sodome sororis tue, superbia, saturitas panis, abundantia, et otium ipsius et filiarum eius. Et manum egeno et pauperi non porrigebant, et eleuate sunt et fecerunt abominationes coram me. Et abstuli eas sicut uidisti, et Samaria dimidium peccatorum tuorum  non peccauit, sed uicisti eam sceleribus tuis, et iustificasti sorores tuas in omnibus abominationibus tuis quas operata es.« In ueteri Testamento Dei iuramentum est: »uiuo ego, dicit Dominus.« In Nouo autem: »Amen, amen dico uobis.« Sin autem hoc commune eum ceteris est: »Deus Abraham, Deus Isaac, Deus Iacob, non est Deus mortuorum sed uiuentium .« Et in alio loco: »Placebo Domino in regione uiuentium .« Querimus qua ratione commune uocabulum proprie sibi uindicet Deus, sed quomodo dicitur arbor bona et bonus homo, et bonus pastor, et bonus seruus: nemo autem absolute bonus nisi solus Deus: sic cum angeli cetereque uirtutes, Patriarche  quoque et Prophete atque Apostoli sint uiuentes, comparatione Dei omnipotentis, mortui appellantur: »Quis est enim homo, qui uiuit, et non uidebit mortem? « Unde et Apostolus Paulus de Deo: »Qui solus, inquit, habet immortalitatem, et lucem habitat inaccessibilem .« Et de fonte uiuentium »uita, inquit, nostra abscondita est cum Christo in Deo .« Iste igitur, qui iurat et loquitur: »uiuo ego, dicit Dominus,« describens Sodome et filiarum eius scelera, primam superbiam posuit diaboli proprium primumque peccatum. Unde idem apostolus: »Ne inflatus, ait, superbia incidat in iudicium diaboli,« propter quam de celo corruit. Dixerat enim: »fortitudine faciam et sapientia intelligentie auferam  terminos gentium et robur earum deuastabo, et commouebo ciuitates habitatas, et orbem terrarum totum apprehendam manu sicuti nidum, et sicut confracta oua auferam.« Et »superbis Deus resistit, humilibus autem dat gratiam .« Legimus et in alio loco: »Quid superbis, terra et cinis? « Et Euangelium refert Pharisei superbiam, publicani humilitate superatam . Cuius seminarium est saturitas panum, et rerum omnium abundantia et otium; siue ut Septuaginta transtulerunt, »deliciarum luxurieque opulentia.« Diues ille in Euangelio purpuratus nichil aliud refert habuisse criminis, nisi quod opibus et deliciis affluens in tantam eruperat superbiam, ut manum egeno et pauperi Lazaro non porrigeret, et sic oblitus sit conditionis  sue, ut ne hoc quidem misero daret, quod proiiciendum erat . Ob quam causam, et in alio loco scribitur: »Omnis qui se exaltat, humiliabitur, etc. .« Superbia, saturitas, rerum omnium abundantia, otium et delicie peccatum Sodomiticum est. Et propter hoc sequitur Dei obliuio, que presentia bona putat esse perpetua, et nunquam sibi necessariis indigendum. Quapropter et lege precipitur. Attende ne comedens et bibens, et saturatus, edificatis domibus optimis, habensque oues et boues, argentum et aurum, obliuiscaris Domini Dei tui.  Cum ad Ierusalem dicitur, »hec fuit iniquitas Sodome sororis tue, superbia saturitas panis et abundantia,« aperte ostenditur, quod idcirco salutem perdidit, quod cum superbie uitio mensuram  moderate refectionis excedit.  Et in alio loco de Isrel scriptum est: »Manducauit et bibit et saturatus est, et impinguatus, et calcitrauit dilectus . Quod sciens et sapientissimus omnium Salomon in Prouerbiis deprecatur: »Tribue mihi necessaria, et que sufficiant, ne saturatus mendax efficiar, et dicam: Quis me uidebit? aut pauper effectus furer, et periurem nomen Dei mei .« Quodque sequitur: »Et iustificasti sorores tuas in cunctis abominationibus tuis quas operata es,« non simpliciter iustas Sodomam et Samariam esse decernit, sed pro comparatione deteriorum; quomodo et publicanus, de quo supra diximus, non absolute dicitur iustus, sed collatione peioris.  Et tamen cum tales sint Sodoma et Samaria, ne dimidium quidem peccauerunt comparatione Ierusalem: »Seruus enim, qui scit uoluntatem domini sui, et non facit eam, uapulabit multis .« Et: »Potentes potenter tormenta patientur .« Porro quod pro diuitiis otium in Hebreo continetur, sciendum ad illum sensum pertinere: »in desideriis est omnis anima otiosi,« quod uidelicet semper aliquid agendum sit, ne ager pectoris nostri cessante manu malarum cogitationum sentibus occupetur.

»Ergo et tu porta confusionem tuam, que uicisti sorores tuas peccatis tuis, sceleratius agens illis, iustificate enim sunt a te.«  Secunda post naufragium tabula est, cum peccaueris erubescere, et non illi subiacere increpationi, que contra Ierusalem dicitur, »facies meretricis facta est tibi,  nescis erubescere.« Portat autem tormentum suum, qui propria torquetur conscientia, et in isto seculo sustinet propria uoluntate cruciatum, ne eterna tormenta sustineat. Corrumpimusque fratres nostros uel sorores peccatis nostris, quando nostro peccato ad maiora scelera prouocantur. Quod dico ita fiet manifestius: finge aliquem in sacerdotali culmine constitutum, non bene uiuere, et deturpare operibus dignitatem: nonne imitatione uitiorum eius laicus frater corrumpitur? Nam et qui unum de minimis scandalizauerit, mola collo alligata precipitatur in profundum. Sorores quoque Ierusalem, Sodoma et Samaria iustificantur, non quo per se iuste sint, sed ut diximus comparatione peioris.

 »Ergo et tu confundere et porta ignominiam tuam, que iustificasti sorores tuas.« Confusionem sequitur ignominia, ignominiam correptio, correptionem consolatio, consolationem salus, iuxta illud Apostoli: »Tribulatio operatur patientiam, patientia probationem, probatio uero spem, spes autem non confundit .« Haud dubium quin in futuro, quia in presentiarum sua per confusionem peccata deleuit. Tale quid et illud Euangelii sonat: »Est confusio que ducit ad mortem, et est confusio que ducit ad uitam .« Spiritus quoque sanctus peccatores hortatur in Psalmis: »Confundantur et reuereantur omnes inimici mei, conuertantur retrorsum et confundantur ualde uelociter .« Scriptum est et in alio loco: »Dic tu  primum peccata tua, ut iustificeris .« Et rursum: »Iustus accusator sui est, in principio sermonis .« Non igitur mirum si prouocetur Ierusalem ad confusionem et ignominiam, que intantum peccauit, ut iustificaret sorores suas. Cui deinceps dicitur, »et tu, et filie tue reuertimini in antiquum statum.«

»Et conuertam restituens eas conuersione Sodomorum cum filiabus suis, et conuersione Samarie et filiarum eius. Et conuertam conuersionem tuam in medio earum ut portes ignominiam tuam, et confunderis in omnibus que fecisti consolans eas.« Grandis profectus Ierusalem, ut post confusionem et ignominiam, quam illatam sibi Dei iudicio  libenter excepit atque portauit, dicens: »Iram Domini sustinebo quoniam peccaui ei:« promittatur ei restitutio in antiquum statum. Sed tamen quoniam comparatione scelerum eius iustificata est, Sodoma et Samaria quarum altera a dextris, altera a sinistris est, primum restituitur conuersio, siue captiuitas Sodome, ut interpretatus est Aquila. Secundo captiuitas Samarie, ut idem Aquila et Simmachus transtulerunt. Et nouissima restituitur Ierusalem, que maiore fuerat iniquitate depressa, et peccatrices sorores collatione sui iustas esse monstrauerat. Cui enim dubium, quin inter tres peccatores imo impios, gentilem, hereticum, ecclesiasticum, multo maioribus penis dignus sit, qui maioris fuerit dignitatis? »Potentes enim, ut diximus, potenter  tormenta patientur.« Qui autem minimus fuerit, dignus est misericordia. »Et seruus, qui scit uoluntatem domini sui, et non facit eam, uapulabit multis.« Unde et Petrus: »Tempus, inquit, est ut incipiat iudicium de domo Domini .« Et in hoc eodem Propheta precipitur secures habentibus: »a sanctis meis incipite.« Ut extrema Ierusalem sororibus ante conuersis et restitutis in pristinum statum, portet ignominiam suam, et confundatur et erubescat super his que peccauerat, et in omnibus consoletur sorores suas, dum grauiora sustinet. uel certe ideo confundatur et erubescat, quia Deum ad iracundiam prouocauerit. Ex quo perspicuum non esse naturalem iram Dei, sed nostris uitiis clementissimum et mansuetissimum  Deum, ad iracundiam prouocari, dicente Apostolo: »An diuitias bonitatis eius et sustentationis et patientie contemnis, ignorans quia bonitas Dei ad penitentiam te prouocat? Secundum duritiam autem tuam et impenitens cor thesaurizas tibi iram , quam Deus naturaliter non habet. Unde et in alio loco scriptum est: »Et misisti iram tuam, que deuorauit eos quasi stipulam .« Quod enim coniunctum est, et in uno corpore copulatum mitti non potest, sed illud quod extra corpus est, uerbi gratia, lancea, telum, sagitta, gladius. Legimus et in Euangelio tolerabilius fore, terre Sodomorum in die iudicii, quam ei que apostolos non receperit.

»Et soror tua Sodoma et filie eius reuertentur ad antiquitatem suam, et Samaria et filie eius reuertentur  ad antiquitatem suam. Et tu et filie tue reuertimini ad antiquitatem uestram.« Iudei inter ceteras fabulas, ut interminabiles genealogias et deliramenta, que fingunt etiam hoc somniant in aduentu Christi sui, quem nos scimus Antichristum, et in mille annorum regno Sodomam restituendam in antiquum statum: ita ut sit, quasi paradisus Dei, et quasi terra Aegypti, et Samariam pristinam recipere felicitatem, ut de Assyriis reuertantur in terram Iudeam. Legimus enim decem tribus captas a Phul et Salmanasar et Teglathphalasar regibus Assyriorum, et usque hodie ibi esse captiuas. Ierusalem quoque tunc esse fabricandam et omnes filias  eius. Urbes uidelicet et uiculos et castella, que sub ipsius futura sunt potestate florituras, ut prius floruerunt. Et ipsam Ierusalem auro et argento, et pretiosis lapidibus extruendam: de qua et Isaias uaticinetur: »Constituam iudices tuos sicut prius et consiliarios tuos sicut a principio. Et post hec uocaberis ciuitas iustitie, mater ciuitatum, fidelis Sion .« Et nostra loquatur Apocalypsis . Et Dauid canit: »Bene fac, Domine, in bona uoluntate Sion, et edificentur muri Ierusalem .« Et in alio loco: »Aedificabuntur ciuitates Iude, et inhabitabunt, et commorabuntur ibi, et semen eorum in eternum dirigetur .« Nos autem horum perfectam scientiam Dei iudicio relinquentes, imo liquido confidentes, post secundum  aduentum Domini Saluatoris nichil humile, nichil futurum esse terrenum, sed regna celestia, que primum in Euangelio promittuntur, hoc dicimus quod in Ecclesie statu cuncta completa sint, et quotidie compleantur. Sodoma reuertitur in antiquum statum, quando nature sue reddita gentilis prius et iusta anima intelligit Creatorem. Samaria recipit antiquam beatitudinem hereticorum errore contempto, et iuncta doctrine et fidei Christiane. Cumque ille reuerse fuerint, et Ierusalem uisio pacis que interpretatur Ecclesia, reuertetur in pristinum statum. De qua scriptum est: »Factus est in pace locus eius .« Et: »Ierusalem, que edificatur ut ciuitas, cuius participatio eius in idipsum .« Et in Apostolo: »Que autem  sursum est, Ierusalem libera est, que est mater nostra .« Et in eodem: »Accessistis ad Sion montem, et ad ciuitatem Dei uiuentis Ierusalem celestem, et millia angelorum frequentium .« Et reuertetur cum filiabus suis, que in toto orbe disperse sunt. De quo plenius in Isaie explanationibus disseruimus [a 1Kb] .

»Non fuit autem Sodoma soror tua audita in ore tuo in die superbie tue, antequam reuelaretur malitia tua, sicut hoc tempore in opprobrium filiarum Syrie, et cunctarum in circuitu tuo filiarum Palestinarum, que ambiunt te per gyrum. Scelus tuum et ignominiam tuam tu portasti, ait Dominus Deus.« Quia igitur uicisti in scelere sororem tuam, nec eius exemplo territa es, ne similia sustineres,  et prohiberes pedem tuum. Nunc autem reuelata est ignominia tua, Dei ausculta sententiam, uel porta iuxta Septuaginta: uel portasti iuxta Aquilam et Theodotionem: uel portatura es iuxta Simmachum, scelus et ignominiam tuam. Ut postquam penas pro sacrilegio sustinueris, ueniam non ex pacto tuo, sed ex mea clementia consequaris. Syria Hebreo sermone dicitur Aram, que interpretatur sublimitas. Et iuxta explanationem illius loci Isaie prophete, in quo Aram et Ephraim consentiunt contra Iudam et Ierusalem, ethnicorum arguta sapientia, et que sibi sublimitatem scientie repromittat, iuncta malitie hereticorum impugnat Iudam,  in quo uera confessio est, et non potest pre ualere. Hic quoque eadem arrogantia Syrie, id est, philosophorum cum filiabus alienigenarum, in quibus multiplex diuersorum in gentibus error ostenditur, illudit Ierusalem, et opprobrio habet cuius uitiis superata est.

»Quia hec dicit Dominus Deus: Et faciam tibi sicut despexisti iuramentum ut irritum faceres pactum. Et recordabor ego pacti mei tecum in diebus adolescentie tue, et suscitabo tibi pactum sempiternum, et recordaberis uiarum tuarum, et confunderis cum receperis sorores tuas tecum maiores cum minoribus tuis. Et dabo tibi eas in filias, sed non ex pacto tuo, et suscitabo tibi pactum meum tecum, et scies quia ego Dominus, ut recorderis  et confundaris, et non sit tibi ultra aperire os pre confusione tua, cum placatus fuero tibi in omnibus que fecisti, ait Dominus Deus.« Ideo tibi dixi: scelus tuum et ignominiam tuam tu porta, siue portasti, aut portatura es, ut recipias quod mereris, quia despexisti iuramentum meum, et irritum fecisti pactum meum. Cum autem fuerit expletum: »Ego occidam, et ego uiuificabo; ego percutiam, et ego sanabo ;« tunc recordabor pacti mei, quod olim tecum habui, et suscitabo tibi pactum nequaquam legis, quod preteriit, sed pactum Euangelii sempiternum. Ut cum recordata fueris uiarum tuarum, et receperis sorores  tuas maiores uel minores, Samariam et Sodomam, earumque socias, tribuam tibi eas in filias, siue in probationem ,« non ex tuo merito, sed ex mea misericordia, et tunc scias quod ego sim Dominus, et recorderis beneficiorum meorum, et confundaris, et dicas iuxta Apostolum: »Quia non sum dignus uocari apostolus, etc. .« Et non sit tibi ultra aperire os pre confusione tua.« Sanctorum est enim aperire os, iuxta Paulum: Os meum patet ad uos, o Corinthii ;« et Domini Saluatoris, qui »aperiens os suum docebat eos, dicens .« Et in Psalmis, inquit: »Aperiam in parabolis os meum .« Peccatori autem dicitur: »Peccasti,  quiesce .« Et: »Ut quid tu assumis testamentum meum per os tuum .« Et: »Non est pulchra laudatio in ore peccatoris .« Sanctus quoque meretur audire: »Aperi os tuum et implebo illud .« Ex quo intelligimus etiam, cum misericordia Domini receperimus pristinam gloriam, imo receperimus pactum Euangelii sempiternum, postquam placatus fuerit nobis Dominus, in omnibus, que fecimus memoriam preteriti nos habere peccati et semper os claudere, quia non ex operibus nostris, sed ex Dei gratia saluati sumus.



LIBER OCTAuUS.


 »Fidelis Dominus in uerbis suis, et sanctus in omnibus operibus suis.« Hec prophetica sententia manifeste completa clarescit in eo quod Dominus plebem Isreliticam commouet, qualibus beneficiis ab initio nutrierit, exprobratque ei duritiam mentis sue, eo quod ad omnia beneficia eius semper exstiterit ingrata, et benefactis eius mala diffidentie et inobedientie repensauerit. Hec quidem in superiori libro maxima ex parte commemorata sunt: nunc autem mala que ei et principi eius propter infidelitatem suam uentura sint, per enigma et parabolam predicit, ita ut nullo modo rei et perseuerantes in nequitia sua, neque penitentiam agere uolentes, iuste ultionis euadere possint uindictam, sed meritam operum suorum penam proterui percepturi  sint. Unde et sequitur:




CAPUT XuII. Ioachim in Babylone captiuo Sedechias et Ierusalem datur in manibus Nabuchodonosor: et ponitur prophetia de Christo.

»Et factum est uerbum Domini ad me dicens: Fili hominis, propone enigma, narra parabolam ad domum Isrel, et dices: Hec dicit Dominus Deus: Aquila grandis, magnarum alarum, longo membrorum ductu, plena plumis, et uarietate, uenit ad Libanum et tulit medullam cedri, summitatem frondium eius euellit, et transportauit eam  in terram Chanaan, in urbe negotiatorum posuit illam. Et tulit de semine terre, et posuit illud in terra pro semine, ut firmaret radicem super aquas multas. In superficie posuit illud. Cumque germinasset, creuit in uineam latiorem humili statura, respicientibus ramis eius ad eam. Et radices eius sub illa erant. Facta est ergo uinea et fructificauit in palmites, et emisit propagines, etc.« Quando prophete dicitur: »Propone enigma, narra parabolam,« siue ut Septuaginta transtulerunt, »narra narrationem et dic parabolam,« ostenditur obscurum esse quod dicitur. Nulli enim dubium et enigma et parabolam aliud proferre in uerbis, aliud tenere in sensibus. Et Saluator enim ad populum loquebatur in parabolis, quas secreto  apostolis disserebat. Ergo enigma et parabolam ita debemus intelligere, quasi enigma et parabolam. Due autem in presenti Ezechielis prophetia aquile proponuntur: de prima nunc dicendum est, de altera in consequentibus disseremus, et interim simplicem carpemus historiam. »Aquila grandis, magnarum alarum, longo membrorum ductu, plena plumis et uarietate;« siue ut uertere Septuaginta, »plena unguium,« Nabuchodonosor rex Chaldeorum est. De quo et Osee loquitur: »Quasi aquila super domum Dei .« Iste multis imperans nationibus et innumerabili uallatus exercitu  uenit super domum Dei: haud dubium quin templum significet, siue ut nunc Scriptura dicit, »ad Libanum,« de quo loquitur Zacarias: »Aperi, Libane, portas tuas, et comedat ignis cedros tuos: ulula, abies, quia cecidit cedrus, quoniam magnifici uastati sunt.« Et crebro templum quod erat inclytum, atque sublime in Scripturis sanctis Libanus appellatur . »Tulitque medullam cedri et summitatem frondium eius euellit. Et transportauit eam in terram Chanaan, in urbe negotiatorum posuit illam.« Pro negotiatoribus siue negotiationibus muratam transtulerunt LXX. Indicat autem Iechoniam regem Iuda, quem cepit Nabuchodonosor cum matre sua et principibus populi, cunctisque opibus Ierusalem, et uasis templi, et transtulit  in Babylonem, que est in terra Chanaan, ibique consenuit. De cuius postea genere sicut Matthei euangeliste scriptura testatur, Dominus et Saluator noster natus est, per Salathiel et Zorobabel. Qui pro tulit de semente eiusdem terre, id est, de stirpe regia, Mathaniam patruum Iechonie, cuius uertit nomen, et uocauit eum Sedeciam, et posuit regem in Ierusalem, multisque prefecit populis, et tamen in superficie posuit illum, nec potestatem eius alta imperii radice firmauit, sed posuit eum ut respiceretur et sub potestate esset Babylonia, siue humili statura, respicientibus ramis eius ad eam: ut preesset quidem populis Iudeorum, sed respiceret ad Babylonii iubentis imperium. Hoc est enim quod Scriptura dicit, »humili statura, respicientibus ramis  eius ad eam,« subauditur aquilam. Quod apertius uertere LXX: »Ortumque est quod plantatum fuerat. Et factum est in uineam infirmam, et paruulam, ut tantum apparerent rami eius.« Ut uideretur quidem habere regnum, sed ipsum regnum eius humile atque infirmum Babylonii principis regeretur arbitrio. Hoc interim de presenti capitulo cui subnectamus et reliqua.

»Et facta est aquila altera grandis magnis alis multisque plumis. Et ecce uinea ista, quasi mittens radices suas ad eam, palmites suos extendit ad illam, ut irrigaret eam de areolis germinis sui. In terra bona super aquas multas plantauit eam, ut faciat frondes et portet fructum, et sit in  uineam grandem. Dic: Hec dicit Dominus Deus. Ergone prosperabitur? Nonne radices eius euellet et fructum eius distringet, et siccabit omnes palmites germinis eius, et arescet, et non in brachio grandi neque in populis multis ut euelleret eam radicitus? Ecce plantata est: Ergone prosperabitur? Nonne cum tetigerit eam uentus urens siccabitur, et in areis germinis sui arescet?« etc. Aquila secunda, id est, altera, et ipsa magna plena plumis, multorumque unguium propter rapacitatem et uastationem gentium plurimarum, rex Aegypti est Pharao. Et ecce uinea ista subauditur rex Sedecias, qui a Nabuchodonosor in Ierusalem fuerat constitutus. »Cepit, inquit, mittere propagines suas ad eam,« id est, ad regem Aegyptiorum legatos  dirigere, et ab eo contra regem cui subditus erat auxilium postutare. Hoc est enim quod Scriptura nunc dicit: ut irrigaret eam de areolis germinis sui. Que in terra bona a Nabuchodonosor plantata erat, ut faceret frondes, et adferret fructum, et cresceret in uineam latiorem. Propterea iubetur prophete ut loquatur ad uineam, que a Nabuchodonosor plantata fuerat, et ramos suos ad aquilam Aegyptiam miserat. »Numquid prosperabitur, quia hoc facere conata est, et non statim omnes propagines eius et palmites siccabuntur?« »Et non, inquit, in brachio grandi, neque in populo multo.« Fugiens enim Sedecias et regis Aegyptii auxilio destitutus, a ducibus Nabuchodonosor in desertis Hiericuntis comprehensus est, et cuncti eius  socii huc illucque dispersi sunt. Sicut in uolumine Regum, et in Paralipomenon, et Ieremie scriptum est.  In Scriptura sacra uocabulo aquile aliquando maligni spiritus raptores animarum, aliquando presentis seculi potestates; aliquando uero uel subtilissime sanctorum intelligentie, uel incarnatus Dominus ima celeriter transuolans, et mox summa repetens designatur. Aquilarum nomine insidiatores spiritus exprimuntur, Ieremia attestante, qui ait: »uelociores fuerunt persecutores nostri aquilis celi.« Persecutores enim nostri aquilis celi uelociores sunt, cum tanta contra nos maligni homines faciunt, ut ipsas etiam erias potestates inuentionibus malitie preire uideantur. Aquile uocabulo potestas terrena figuratur.  Unde per Ezechielem prophetam dicitur: »Aquila grandis magnarum alarum, longo membrorum ductu, plena plumis, et uarietate, uenit ad Libanum, et tulit medullam cedri, et summitatem frondium eius euulsit.« Qua uidelicet aquila quis alius, quam Nabuchodonosor rex Babylonie designatur, que pro immensitate exercitus magnarum alarum pro diuturnitate temporum longo membrorum ductu, pro multis uero diuitiis, plena plumis, pro innumera autem terrene glorie compositione, plena uarietate describitur: »Que uenit ad Libanum, et tulit medullam cedri, et summitatem frondium eius euulsit;« quia Iudee celsitudinem petens, nobilitatem regni eius, quasi medullam cedri abstulit. Et dum tenerrimam  Regum prolem a regni sui culmine captiuando sustulit, quasi summitatem frondium euulsit. Aquile uocabulo, uel subtilis sanctorum intelligentia, uel uolatus Dominice ascensionis exprimitur. Unde idem Propheta dum sub animalium specie euangelistas quatuor se uidisse describeret, in eis sibi hominis, leonis, bouis, et aquile faciem apparuisse testatur. Quartum procul dubio Ioannem per aquilam signans, qui uolando terram deseruit, quia per subtilem intelligentiam interna mysteria uerbum uidendo penetrauit. Cui nimirum Prophetice sententie ipse quoque Ioannes in reuelatione sua de semetipso non dissonat, dicens: »Animal primum simile leoni, secundum simile uitulo, tertium animal habens faciem, quasi hominis, quartum animal  simile aquile uolanti .« Et quamuis singula ad unumquemque euangelistam recte conueniant, dum alius humane natiuitatis ordinem, alius per mundi sacrificii mactationem, quasi uituli mortem: alius potestatis fortitudinem, quasi leonis clamorem insinuat; alius natiuitatem uerbi intuens, quasi ortum solem aquila aspectat, possunt tamen hec quatuor animalia ipsum suum caput, cuius sunt membra, signare. Ipse namque et homo est, quia naturam nostram ueraciter suscipit, et uitulus, quia pro nobis patienter occubuit, et leo quia per diuinitatis fortitudinem suscepte mortis uinculum rupit. Et ad extremum aquila: quia ad celum de quo uenerat, rediit. Homo ergo nascendo, uitulus moriendo, leo resurgendo, aquila ad celos ascendendo, uocatus  est. Nam et in Iob legitur: »Numquid ad preceptum tuum eleuabitur aquila, et in arduis ponit nidum sibi?«  Sed hoc loco aquile nomine, subtilis sanctorum intelligentia, et sublimis eorum contemplatio figuratur. Cunctarum quippe auium uisum acies aquile superat, ita ut solis radius fixos in se eius oculos nulla lucis sue coruscatione uerberans claudat. Ad preceptum ergo eleuatur aquila dum iussionibus diuinis obtemperans, in supernis suspenditur fidelium uita; que et in arduis nidum ponere dicitur, quia desideria terrena despiciens, spe iam de celestibus nutritur. In arduis nidum ponit: quia habitationem mentis sue, in abiecta et infima conuersatione non construit. uideamus aquilam, nidum spei in arduis construentem, Paulus  ait: »Nostra conuersatio in celis est .« Et rursum: »Qui conresuscitauit et consedere nos fecit in celestibus .« In arduis habet nidum: quia profecto in supernis figit consilium, non uult mentem in ima deiicere, non uult per abiectionem conuersationis humane in infimis habitare. Tunc Paulus fortasse in carcere tenebatur cum se consedere Christo in celestibus testaretur. Sed ibi erat ubi ardentem iam mentem fixerat, non illic ubi illum necessario pigra adhuc caro retinebat. Hoc namque esse speciale specimen electorum solet, quod sic sciunt presentis uite uiam carpere, ut per spei celsitudinem nouerint iam se ad alta peruenisse, quatenus cuncta, que preterfluunt, sub se esse uideant, atque omne, quod in hoc mundo eminet, amore eternitatis  calcent.

»Et factum est uerbum Domini ad me dicens: Dic ad domum exasperantem: Nescitis quid ista significent? Dic: Ecce uenit rex Babylonis Ierusalem, et assumet regem et principes eius, et adducet eos ad semetipsum in Babylonem. Et tollet de semine regni, ferietque cum eo fedus, et accipiet ab eo iusiurandum. Sed et fortes terre tollet, ut sit regnum humile et non eleuetur, sed custodiat pactum eius et seruet illud. Qui recedens ab eo misit nuntios ad Aegyptum, ut daret sibi equos et populum multum. Numquid prosperabitur uel consequetur salutem, qui fecit hec? Et qui soluit pactum numquid effugiet? uiuo ego,  dicit Dominus Deus, quoniam in loco regis, qui constituit eum regem, cuius fecit irritum iuramentum, et soluit pactum quod habebat cum eo, in medio Babylonis morietur. Et non in exercitu grandi neque in populo multo faciet contra eum Pharao prelium, in iactu aggeris et in exstructione uallorum, ut interficiat animas multas. Spreuerat enim iuramentum ut solueret fedus, et ecce dedit manum suam, et cum omnia hec fecerit, non effugiet.« Hoc est enigma, hec est parabola, quod sub duabus aquilis et uinea duos reges Babylonis et Aegypti scriptura monstraret, et regem Sedeciam, qui contra iusiurandum deserta amicitia Nabuchodonosor, se ad regem Aegyptium transtulit: »Feriet, inquit, cum eo fedus et accipiet ab eo iusiurandum,  ut custodiat pactum eius, et seruet illud.« Qui dissoluit, ait, pactum, numquid effugiet? Ex quo discimus etiam inter hostes seruandam fidem, et non considerandum cui, sed per quem iuraueris. Multo enim fidelior inuentus est ille, qui propter nomen Dei tibi credidit et deceptus est, te qui per occasionem diuine maiestatis, hosti tuo, imo iam amico, es molitus insidias. Quoniam, inquit, in loco regis, qui constituit eum regem, cuius fecit irritum iuramentum, et soluit pactum quod habebat cum eo, in medio Babylonis morietur. Legimus enim Sedeciam captum, ductum esse in Reblatha, ibique interfectis filiis excecatum, et instar fere clausum cauea translatum in Babylonem. Unde et Scriptura cum uideatur sibi esse contraria, tamen in utroque  uerissima est. Dictum enim erat ad Sedeciam: »Et intrabis Babylonem, et non uidebis eam.« Intrauit enim, quia ductus est Babylonem: et non uidit, quia fuerat excecatus. Hoc autem quod sequitur: »Et non in exercitu grandi neque in populo multo faciet contra eum Pharao prelium in iactu aggeris et in exstructione uallorum, ut interficiat animas multas,« dupliciter intelligitur siue rex Aegyptius contra Nabuchodonosor regem Babylonis ueniens non poterit prelio neque cum paruo exercitu tante resistere multitudini siue ipse Sedecias expugnabitur a Pharaone a quo sperauit auxilium. Non quo Pharao eum expugnauerit, uel hoc alicubi Scriptura testetur: sed quo oppugnatio Nabuchodonosor per occasionem sit facta regis Aegyptii; nec iste uisus sit  expugnare Ierusalem, qui obsidebat, sed ille in quo Sedecias frustra sperauerat. »Ecce, inquit, dedit manum suam regi Aegypti,« et tradidit se, et periurii contra Deum commisit sacrilegium. »Numquid, ait, proderit ei?« Et cum omnia hec fecerit, non effugiet.

»Propterea hec dicit Dominus Deus: uiuo ego, quoniam iuramentum, quod spreuit, et fedus quod preuaricatus est ponam in caput eius. Et expandam super eum rete meum, et comprehendetur sagena mea. Et adducam eum in Babylonem, et iudicabo eum ibi in preuaricatione qua despexit me. Et omnes profugi eius cum uniuerso agmine in gladio cadent, residuique in omnem  uentum dispergentur. Et scietis quia ego Dominus locutus sum,« etc. Sententia secularis est:

. . . . dolus an uirtus, quis in hoste requirat?
Quam solent nobis opponere, qui dicunt hostes fraude decipiendos. Cui ut acquiescamus, multo peius fecit Sedecias. Non enim hostem decepit, sed amicum, cui federe Domini fuerat copulatus. Ergo quandiu [Al. add., non] iures et pactum [Al. add., non] in eas sub nomine Dei, prudentie est et fortitudinis uel decipere, uel superare aduersarium utcunque potueris. Cum autem te constrinxeris iuramento, nequaquam aduersarius, sed amicus est, qui tibi credidit, et sub occasione iusiurandi, id est, Dei nuncupatione deceptus est. Propterea Scriptura nunc dicit:  »Iuramentum quod spreuit, et fedus, quod preuaricatus est, ponam in caput eius.« Ac ne putaremus iuramentum et fedus, et pactum, regis esse Babylonii uel Sedecie, qui fecerat, sequitur: »In preuaricatione qua despexit me.« Ergo qui contemnit iuramentum, illum despicit, per quem iurauit. Illique facit iniuriam cuius nomini credidit aduersarius. Propter quam causam »expandam, inquit, super eum rete meum, et comprehendetur sagena mea. Et adducam eum in Babylonem, et iudicabo eum illic.« Quidquid igitur contra Sedeciam fecit Nabuchodonosor, non suis fecit uiribus, sed ira Dei, in cuius nomine fuerat periuratus. Secundum anagogen, licet uiolenta uideatur interpretatio, hoc sciendum, quod quomodo cetera animantia, et ad bonam et ad malam  partem referri solent: ita et de aquila et de leone. In bonam partem dicitur, »Catulus leonis Iuda.« In contrariam: »Aduersarius noster diabolus, quasi leo rugiens circuit .« Et illud in psalmo: »Insidiatur in abscondito sicut leo in cubili suo, etc. .« In bonam partem, de aquila dicitur, quod iustus diues effectus faciat sibi alas sicut aquile ut possit reuerti in domum precessoris sui. Et in Isaia scriptum est , quod iusti pennas afferant sicut aquile, currant et non lassentur, ambulent et non esurient. Recte autem ille qui dixerat: »Fortitudine faciam et sapientia intelligentie auferam terminos gentium, et uires eorum depredabor. Et commouebo ciuitates, que habitantur, et orbem terrarum uniuersum apprehendam manu, quasi nidum, et  sicut confracta oua,« nunc sub persona aquile describitur, quod nequaquam uelit de Libano, qui interpretatur candor, et refertur ad thymiama, paruula atque humilia uirgulta perstringere, sed summitates cedrorum. Et de principibus ac stirpe regia, iuxta illud Habacuc: »Esce eius electe .« Ponitque testamentum cum his quos ceperit, ut regi Babylonio colla submittant, et impleant illud quod Apostolus loquitur: »Quos tradidi Satane, ut discant non blasphemare .« Et in alio loco: »Quos tradidi in interitum carnis ut spiritus saluus fiat .« Non debemus ergo si forsitan ob aliquod peccatum de congregatione fratrum et de domo Dei eiicimur reluctari, sed equo animo latam  in nos ferre sententiam, et dicere cum Propheta: »Iram Domini sustinebo, qui peccaui ei, donec iustificet causam meam,« etc. Et frequenter euenit ut alteri subditi ad alterum transeamus, qui nobis suum repromittat auxilium. Nec faciet in pristina sententia permanere, quod omni ratione uitandum est, ne siccentur palmites nostri et germina arescant, et contra pactum Dei facere credamur.

»Hec dicit Dominus: Et sumam ego de medulla cedri sublimis et ponam de uertice ramorum eius; tenerum distringam. Et plantabo super montem excelsum et eminentem; in monte sublimi Isrel plantabo illud; et erumpet in germen, et faciet fructum, et erit in cedrum magnam. Et habitabunt  sub ea omnes uolucres, uniuersum uolatile sub umbra frondium eius nidificabit. Et scient omnia ligna regionis, quia ego Dominus humiliaui lignum sublime, et eleuaui lignum humile, et siccaui lignum uiride, et frondere feci lignum aridum. Ego Dominus locutus sum et feci.« uerus Nabuchodonosor propterea sumit de medulla cedri sublimis de uertice ramorum eius, ut sit regnum humile et non eleuetur. Dominus autem Deus Pater omnipotens, qui locutus est ad Ezechiel, tollit de stirpe regia et de genere Dauid, et plantat super montem excelsum et eminentem, qui loquitur in psalmo: »Ego autem constitutus sum rex ab eo super Sion montem sanctum eius .« defecerat enim princeps de Iuda, et dux de Isrel, donec ueniret cui repromissum  est: »Et ipse erit exspectatio gentium .« Iste erupit in germen, et fecit fructum, et cedros omnes sua sublimitate superauit: ita ut habitent sub eo omnes uolucres celi, et cuncta uolatilia illius protegantur umbraculo. De quo dicit Habacuc: »Cornua in manibus eius, ibi abscondita est fortitudo eius.« Et qui congregare desiderat, »quasi gallina pullos suos, sub alas suas .« Ut omnia regionis ligna cognoscant quod ipse sit Dominus, de credentibus loquens. Iste est, qui Isrel quondam sublime lignum humiliauit, et exaltauit humilem gentium populum, qui exsiccauit lignum uiride Iudeorum florens et germinans in lege et prophetis, et frondere fecit lignum aridum nationum, ut quod semper locutus est, opere  compleret. Hoc idem significant Simeonis in Euangelio uerba, dicentis: »Ecce hic positus est in ruinam, et resurrectionem multorum .« Et granum sinapis, quod cum minimum sit omnibus seminibus, postquam creuerit, auium habitaculum est. Quidam aliter interpretantur, lignum sublime et humiliatum et humile exaltatum referentes ad passionem domini Saluatoris: »Qui cum in forma Dei esset, non rapinam arbitratus est equalem se esse Deo, sed exinaniuit se formam serui accipiens.« Et post resurrectionem ipsum lignum postea sublimatum est, quod prius uirens morte siccatum est, et postea reuiuiscens pristinum receperit uirorem. Alii Iudaice utrumque referunt ad Isrel, quod primo  aduentu humiliatus sit arefactus, et secundo restituatur in pristinum statum, impleto illo quod dicit apostolus Paulus: »Cum intrauerit plenitudo gentium, tunc omnis Isrel saluus erit .«



CAPUT XuIII. De uua acerba, quia non pater pro filio, nec filius pro patre tenetur in peccatis, sed unusquisque onus suum portabit, et ubi inuenietur ibi iudicabitur, et reuocantur peccatores ad penitentiam.

»Et factus est sermo Domini ad me dicens: Quid est quod inter uos parabolam uertitis in prouerbium istud in terra Isrel dicentes: Patres comederunt uuam acerbam, et dentes filiorum obstupuerunt?« etc.  Monet autem Scriptura diuina illud quod in Exodo dictum est: »Ego sum  Dominus Deus tuus, Deus emulator, qui reddo peccata patrum super filios usque ad tertiam et quartam generationem his qui oderunt me, et facio misericordiam in millia, his qui diligunt me et custodiunt precepta mea ;« et iterum: Descendit Dominus in nube et adstitit iuxta Moysen. Et inuocauit Moyses nomen Domini, et transiuit Dominus ante faciem eius. Et inuocauit eum, dicens: »Domine Deus miserator et misericors, patiens et multe misericordie et uerax, et iustitiam seruans et misericordiam in millia, auferens iniquitates et iniustitias et peccata: et non emundabit reum, reddens iniquitates patrum super filios et super filios filiorum, in tertiam et quartam generationem ;« sic accipi debere, quasi parabolam et prouerbium,  ut aliud in uerbis sonet, aliud in sensu teneat, quod in parabola quoque duarum aquilarum supra diximus. Unde et Dominus in psalmo LXXuII: »Aperiam, inquit, in parabola os meum, loquar propositiones ab initio.« Et in Euangelio  parabolam sementis et lolii et sinapis, quod cum sit minimum omnium seminum, in magnam consurgit arborem, ita proponit, ut aliud pretendat in uerbis, aliud in sensibus teneat. Et nos usque in presentem diem putabamus duo testimonia Exodi, que supra posuimus non esse parabolam, sed simplicem explicare sententiam. Et quanquam non auderemus quippiam dicere nec uas fictile loqui contra figulum, quare ita uel ita me fecisti, tamen scandalum patiebamur occultum, quod iniustitia uideret Dei,  alium peccare et alium luere peccata. Si enim reddit peccata Patrum super filios, in tertiam et quartam generationem, iniustum uideretur ut alius peccet, alius puniatur. Sed ex eo quod sequitur, »his qui me oderunt« comminationis siue precepti scandalum soluitur. Non enim ideo puniuntur in tertia et quarta generatione, quia deliquerunt patres eorum, cum patres potius, qui fuerunt peccatores puniri debuerint, sed quia patrum exstiterunt emulatores et oderunt Deum, hereditario malo et impietate in ramos quoque de radice crescente. Solent in hoc loco heretici, qui uetus non suscipiunt Instrumentum contra creatorem dicere: Quam bonus et iustus Deus legis et prophetarum, qui quiescens  et silens, ad peccata patrum, reddit his, qui non peccauerunt! Imo quanta in eo crudelitas, ut iram suam usque ad tertiam extendat et quartam generationem! Quibus nos respondebimus, et in hoc Dei creatoris clementiam demonstrari. Non enim truculentie est et seueritatis iram tenere, usque ad tertiam et quartam generationem, sed signum misericordie, penam differre peccati. Quando enim dicit: »Domine Deus miserator et misericors, patiens et multe miserationis,« et infert: »reddens iniquitatem patrum super filios et filios filiorum.« Hoc indicat, quod tante misericordie sit, ut non statim puniat, sed sententiam differat puniendi. Sin autem uindicta peccantium differtur in tertiam et quartam generationem, cum iustis sanctisque  quid amplius facit. Sequitur: »Et seruans iustitiam et misericordiam in multa millia, his qui custodiunt mandata eius, et faciunt precepta illius.« Scriptum est in Prouerbiis: »Sicut uua acerba dentibus noxia est et fumus oculis, sic iniquitas his qui utuntur ea .« Ex quo perspicuum est, non aliorum dolere dentes et obstupescere, sed eorum, qui uuam acerbam comederint. Est autem loci istius hic sensus: Quomodo si quis uelit dicere: »patres uuam acerbam comederint, et dentes filiorum obstupuerunt,« ridiculum est, et nullam habens consequentiam: sic iniquum est atque peruersum peccare patres, et filios nepotesque cruciari. Sunt qui hoc, quod in Exodo scriptum est: Reddens iniquitates patrum super filios in tertiam  et quartam generationem, ita edisserant, ut ad animam humanam sententiam referant, patrem in nobis lenem, punctum sensuum et incentiua uitiorum esse dicentes: filium uero, si cogitatio peccatum conceperit; nepotem si quod cogitaueris atque conceperis, opere perpetraris. Pronepotem autem, hoc est, generationem quartam, si non solum feceris quod malum est, et scelestum; sed in tuis sceleribus glorieris. Secundum illud quod scriptum est: »Impius cum in profundum malorum uenerit, contemnet .« Deus igitur primos et secundos stimulos cogitationum, quas Greci uocant, sine quibus nullum hominum esse potest, nequaquam punit, sed si cogitata quis facere decreuerit, aut ipsa que fecerit noluerit corrigere penitentia.  Unde scriptum est: »Nullus hominum sine peccato, nec si unius quidem diei fuerit uita eius: numerabiles autem anni uite illius.« Et in alio loco: »Quis gloriabitur castum se habere cor?«  Et rursum: »Astra quoque non sunt munda in conspectu eius. Et aduersus angelos suos peruersum quid excogitauit.« Sin autem sublimis illa natura peccato non caret, quid dicendum est de hominibus, qui fragili carne circumdati debent loqui cum Apostolo: »Miser ego homo, quis me liberabit de corpore mortis huius?«  Et illud: »Ut cum omnia fecerimus debeamus dicere, Serui inutiles sumus, quod debuimus facere fecimus .« Et: »Nisi Dominus edificauerit domum, in  uanum laborant qui edificant eam. Nisi Dominus custodierit ciuitatem, frustra uigilant, qui custodiunt eam .« Ad probationem autem huius rei, quod nequaquam primus pulsus cogitationis, imo paruus mentis instinctus puniatur a Deo, sed si quod mente conceperis opere consumes, illud de in Genesi proferendum est, Cham peccauit irridens nuditatem patris. Et sententiam non ipse, qui risit, sed filius eius suscepit Chanaan: »Maledictus, ait, Chanaan; seruus erit fratrum suorum .« Que enim iustitia est, ut pater peccauerit, et in filium sententia proferatur? necnon quod in contrariam partem ponit Apostolus, saluam esse mulierem, si filii eius permanserint in fide et sanctitate et pudicitia, uidetur sententia iustitiam non habere, ut si filii  boni fuerint et nepotes, saluentur parentes. Quanti enim parentes sancti sunt et malos habent filios? Et e contrario, parentes quanti peccatores iustos et sanctos filios generant? Ergo secundum hunc sensum cuncta accipienda, que supra diximus. Peccata parentum atque generantium in ramis non in radice puniri. Hoc interim de Prouerbio siue parabola dixisse sufficiat. Quod lex et prophete, hoc est, Exodus et Ezechiel, imo ipse Deus, qui et hic et ibi locutus est, nequaquam in sententiis discrepare uideatur, aut hic corrigere, quod ibi maledixerit. Si quis autem uel meliorem uel alterum sensum potuerit reperire, qui contrariorum inter se testimoniorum scandalum tollat, illius magis acquiescendum sententie est.

 »uiuo ego, dicit Dominus Deus, si erit uobis ultra parabola hec in prouerbium in Isrel; ecce omnes anime mee sunt, ut anima patris ita et anima filii mea est: anima que peccauerit, ipsa morietur.« Quid significet, »uiuo ego, dicit Dominus,« et parabola uel prouerbium, supra plenius diximus, que nequaquam dicetur in Isrel sed in his, qui Dei notitiam non habent, nec possunt perspicere ueritatem. »Omnes, inquit, anime mee sunt,« iuxta creaturam, non iuxta meritum. Ut Moyses appellatur homo Dei, de quo scriptum est: »Oratio Moysi hominis Dei.« Et Elias, qui ad quinquaginta militum principem loquebatur: »Si homo Dei ego sum, descendat ignis de celo super te et super quinquaginta uiros .« Homo  uero peccati, et filius iniquitatis, non uocatur homo Dei; sicut seruus et famulus Dei hi appellantur, de quibus dici non potest: »Omnis qui facit peccatum, seruus est peccati .« Et iterum: »A quo enim quis uincitur, eius et seruus est .« Sicut peccata filiorum non nocent patribus, sic peccata patrum non redundant ad filios: »sed anima que peccauerit, ipsa morietur,« non abolitione substantie, sed ex eius consortio qui dicit: »Ego sum uita .« Et alibi loquitur: »Omnis qui uiuit et credit in me, non morietur in eternum .« Et: »Amen, amen dico uobis, qui sermonem meum seruauerit, mortem non uidebit in eternum .« uita enim nostra abscondita  est cum Christo in Deo ,« qua uicturi sumus, quando Christus apparuerit uita nostra in gloria, et implebitur illud quod scriptum est: »Amen, amen dico uobis, qui sermonem meum audit, et credit ei qui me misit, habet uitam eternam, et in iudicium non uenit, sed transiet a morte in uitam .« Illud autem quod a Balaam dicitur: »Moriatur anima mea in animabus iustorum ,« hunc habet sensum, ut cupiat mori seculo atque peccato, et uiuere cum iustorum animis quorum uita Christus est, et possunt canere: »Placebo Domino in regione uiuorum ,« non est enim Deus mortuorum, sed uiuentium. Et si Balaam, ut uerissimum est, in linguam nostram translatum, uanum populum sonat, perspicuum est,  quod uanus prius gentium populus desideret habere consortium cum animabus iustorum, Abraham, Isaac et Iacob, qui recti et iusti nuncupantur, unde et Geneseos liber ex eorum uocabulo nomen accepit.

»Et uir si fuerit iustus, et fecerit iudicium et iustitiam, in montibus non comederit, et oculos suos non leuauerit ad idola domus Isrel, et uxorem proximi sui non uiolauerit, et ad mulierem menstruatam non accesserit, et hominem non constristauerit, pignus debitori reddiderit, per uim nichil rapuerit, panem suum esurienti dederit, et nudum operuerit uestimento, et ad usuram non commodauerit, et amplius non acceperit, ab iniquitate auerterit manum suam, iudicium uerum  fecerit inter uirum et uirum, in preceptis meis ambulauerit, et iudicia mea custodierit, ut faciat ueritatem, hic iustus est, uita uiuet dicit Dominus Deus.« uultis, ait, scire hoc, quod dictum est, peccata patrum reddam in tertiam et quartam generationem, non id sonare, quod plerique estimant, nec esse simile huic sententie, »patres comederunt uuam acerbam, et dentes filiorum obstupuerunt ,« audite, que illaturus sum. Si fuerit pater iustus, qui hec fecerit, et illa non fecerit, et habuerit filium pessimum qui, desertis uirtutibus patris, se flagitiis mancipauerit, nonne et iste uita uiuet, quia iustus est, et ille morte morietur; quia omnia perpetrarit, que pater uitando iustus effectus est. uideamus catalogum uirtutum  patris, que mihi uidentur in decem et septem partes diuidi. Quarum primum est, fecisse iudicium. Secundum, huic simile, iudicio copulasse iustitiam. Tertium, non comedisse in montibus. Quartum, oculos non leuare ad idola, siue ut Septuaginta transtulerunt: ad cogitationes domus Isrel. Quintum, uxorem proximi sui non uiolasse. Sextum, menstruate uxoris uitasse complexus. Septimum hominem non contristasse, siue ut Septuaginta transtulerunt, oppressisse per potentiam. Octauum, pignus debitori reddidisse. Nonum, per uim nichil rapuisse, aut iuxta Septuaginta rapinam non rapuisse. Decimum, panem suum esurienti dedisse. Undecimum, nudum operuisse uestimento. Duodecimum  ad usuram pecuniam non dedisse. Tertium decimum, nichil ex his, que dederis amplius accepisse. Quartum decimum, ab iniquitate auertisse manum suam. Quintum decimum, quod simile primo uidetur, sed in parte diuersum est, iudicium uerum fecisse inter uirum et uirum, siue proximum suum. Sextum decimum, in preceptis Dei ambulasse. Septimum decimum, iudicia et iustificationes eius custodisse. Quorum singula quid uelint dicemus in consequentibus: »Si fuerit, ait, uir iustus, et fecerit iudicium.« Scriptum est in Prouerbiis: »Cogitationes iustorum iudicia .« Qui hanc uirtutem possiderit, ut nichil sine ratione faciat et iudicio, potest illud propheticum dicere: »Iudicia Dei uera, iustificata in semetipsis .« Et  cum recte omnia iudicauerit, ut non accipiat personam pauperis in iudicio, implebit preceptum Domini, »sicut minorem sic et maiorem iudicabis,« audacter, dicens: »Desiderauit anima mea desiderare iudicia tua in omni tempore.« Et iterum: »uiam ueritatis elegi, iudicia tua non sum oblitus .« Et in eodem Psalmo: »Cognoui quia iusta iudicia tua.« Et in tantam proficiet beatitudinem, ut intelligat iudicia Domini, que sunt abyssus multa, et dicat cum Apostolo: »O profundum diuitiarum sapientie et scientie Domini, quam inscrutabilia sunt iudicia eius, et inuestigabiles uie illius?«  Et in oratione commemoret, »quoniam iudicia tua iucunda.« Post iudicium sequitur iustitia; quam qui habuerit, Christum liquido possidebit, qui, iuxta  Apostolum , »factus est nobis iustitia, et sanctificatio, et redemptio.« Ut faciat iustitiam ueram, nec recipiat personas in iudicio, sed de sua sciat in aliorum iudicio iustitia iudicandum. Tertium est, in montibus non comedere, quod Iudei estimant ad idololatrie pertinere peccatum: crebro enim legimus in Regum et Paralipomenon libris, »uerumtamen ab excelsis non recessit, adhuc populus immolabat in excelsis et adolebat incensum in sublimibus .« Hoc Scriptura significante, quod in montibus lucisque idolis hostias immolarint, et thura succenderint. Nos autem dicemus comedere eum in montibus, qui dicit cum Phariseo: »Gratias tibi ago Deus, quod non sum huic similis publicano, ieiuno bis in sabbato,  decimas do omnis substantie mee,« etc.  E contrario publicanus audiens eum qui dixerat: »Discite a me, quia mansuetus sum et humilis corde ;« percutiebat pectus suum manu, hoc est, pessimarum cogitationum thesaurum: »Et oculos ad celum non audebat extollere.« Sed et illud quod alibi dicitur: »Maiora te non requiras, et fortiora te, ne scruteris ,« omnes hereticos arguit in montibus comedere superbis, et ecclesiasticam despicere simplicitatem, et nescire de se scriptum: »Deus superbis resistit, humilibus autem dat gratiam .« Quarto loco ponitur: »Et oculos suos non leuauerit ad idola domus Isrel.« Pro quibus Septuaginta »cogitationes« transtulerunt;  idola autem, id est, simulacra, que de suo corde finxerunt, omnes heretici faciunt ad que leuant cordis oculos, qui falsitatem eorum atque mendacium putauerint ueritatem. Domus autem Isrel simulacra dicuntur, que reperiuntur in Ecclesia, et per occasionem falsi nominis scientie, simplices quosque seducunt, ut philosophorum dogmata introducant in domum Isrel, eorum scilicet, qui Deum mente conspiciunt. Quinto loco ponitur: »Et uxorem proximi sui non uiolauerit,« siue contaminauerit: quod aperte adulterium quidem prohibet, sed ex eo quod additur »proximi sui,« nisi omnis homo proximus intelligatur uidetur esse preceptum, ut ab amicorum nos abstineamus uxoribus, inimicorum uero et ignotorum coniuges libere polluamus.  Proximus uero omnis homo accipiendus, iuxta parabolam Euangelii , que a Saluatore proponitur, cuiusdam hominis, qui Hierichum descendens a latronibus uulneratus est. Quando interrogat Phariseus quis eius proximus fuerit, docens illum esse proximum, qui benefecerit. Potest iuxta mysticos intellectus, uxor intelligi sancti uiri sapientia, dicente Salomone: »Ama illam, et amplexabitur te; dilige illam et custodiet te .« Quam contaminare desiderat, qui aliorum benedicta reprehendit, et facibus accensus inuidie, sancta uiolat, casta corrumpit, pura contaminat. Sextum est: »Et ad mulierem, siue uxorem menstruatam non accesserit.« Per singulos menses grauia atque torpentia mulierum corpora immundi sanguinis effusione releuantur.  Quo tempore si uir coierit cum muliere, dicuntur concepti fetus uitium seminis trahere; ita ut leprosi, et elephantiaci ex hac conceptione nascantur, et feda in utroque sexu corpora paruitate uel enormitate membrorum sanies corrupta degeneret. Precipitur ergo uiris, ut non solum in alienis mulieribus, sed in suis quoque, quibus uidentur lege coniungi Scriptura dicente: »Crescite et multiplicamini, et replete terram ;« certa concubitus nouerint tempora, quando ceundum, quando ab uxoribus abstinendum sit. Quod quidem et Apostolus et Ecclesiastes sonant: »Tempus amplexandi, et tempus longe fieri ab amplexibus .« Caueat ergo et uxor, ne forte uicta desiderio ceundi illiciat uirum; et maritus ne uim faciat uxori, putans  omni tempore subiectam sibi esse debere coniugii uoluptatem. Unde et Paulus: »Ut nouerit, inquit, unusquisque possidere uas suum in sanctitate et pudicitia .« Pulchre in Xysti Pythagorici sententiolis dicitur: »Adulter est uxoris proprie amator ardentior.« Quem librum quidam in Latinam linguam transferens, martyris Sixti nomine uoluit illustrare; non considerans in toto uolumine, quod in duas partes frustra diuisit, Christi nomen et apostolorum omnino reticeri. Nec mirum si gentilem philosophum in martyrem et Romane urbis episcopum transtulerit, cum Eusebii quoque Cesariensis primum pro Origene librum, Pamphili martyris uocabulo mutarit, ut facilius tali laudatore  libros impiissimos Romanis conciliaret auribus. Sequitur in loco septimo: »Et hominem non contristarit,« siue, ut Septuaginta transtulerunt, »non oppresserit per potentiam.« Quo uitio atque peccato nescio quis alienus sit. Et Aegyptii opprimebant Hebreos per potentiam. Unde et Habacue queritur, »quare impius opprimat iustum .« Atque utinam de solis his diceretur qui foris sunt, et non de his qui intus. Solent enim et principes ecclesiarum opprimere plebem per superbiam. De quibus scriptum est: »Principem te constituerunt, ne eleueris; esto inter eos quasi unus ex ipsis .« Et Saluator precepit: »Qui uult inter uos esse primus, sit omnium nouissimus .« Quod autem iuxta Hebraicum  dicitur: »Et hominem non contristauerit,« apostolico congruit testimonio: »Nolite contristare Spiritum sanctum, qui habitat in uobis .« Et in Euangelio, quod iuxta Hebreos Nazarei legere consuerunt, inter maxima ponitur crimina, qui fratris sui spiritum contristauerit. Sin autem tristitia alterius interfecerit contristantem, quid de iniquitate et tyrannica mente dicendum est? Cui illud conuenit: »Quid gloriatur terra et cinis?« « Ut oblitus conditionis sue quomodo plenus pituitis, felle, stercoribus, et post paululum uermibus exarandus, ponat in celum os suum, et lingua eius pertranseat usque in terram, et dicat cum uero Nabuchodonosor: »Ascendam in celum, super sidera celi ponam thronum meum, ero similis  Altissimo .« Octauum est: »Pignus debitori reddiderit.« Non omni debitori, alioquin multis occasio recipiendorum pignorum fiet diuitiarum materia. Sed ei debitori, de quo in lege scribitur, quod pauper sit, et proprium opposuerit uestimentum, et ante solis occasum operimentum recipere debeat, ne cruciatus frigore clamet ad Dominum, qui ultor est eius iniurie. Sin autem iuxta ea, que sequuntur panem esurienti dare debemus, et nudum operire uestimento: quanto magis suum reddere, si tamen debitoris indubitata paupertas est? Possumus quoque pignus reddere debitori, quando ei, cui dilectione coniungimur, et qui nobis debet, mutuam caritatem reddimus pignus suum, nichil debiti eius apud nos ultra retinentes.  Nonum possidet locum: »Per uim nichil rapuerit;« siue, iuxta Septuaginta, »rapinam non rapuerit.« De raptoribus et Apostolus loquitur, quod inter ceteros peccatores, ne uescendum quidem cum huiuscemodi sit. Omnisque rapina mixta uiolentie est, nisi enim uis fuerit illata, rapina non proficit. Est autem et sancta uiolentia rapinaque optabilis, de qua scribit et Euangelium: »A diebus Ioannis Baptiste regnum celorum uim patitur, et uiolenti diripiunt illud .« De qua et Iudas frater Iacobi loquitur: »Et alios quidem de igne rapientes, aliis autem miseremini in timore .« E contrario aduersarie potestates, in perniciem eorum, quos rapiunt, predam rapere festinant.  Quod significat et Iacob dicens: »Bestia mala comedit eum, bestia mala rapuit Ioseph .« Unde et oues Domini, que sequuntur eum, non rapiuntur de manibus eius. Et ipse dicit: »Pater quod dedit mihi, maius est omnibus, et nemo potest rapere de manu mea [Al., Patris mei] .« Ex hoc perspicitur una patris filiique potestas, uirtus atque substantia; si enim de filii manu, quod dedit pater, nemo potest rapere, et hec eadem in patris manu sunt que non rapiuntur ab eo, liquido comprobatur omnia patris et filii esse communia, et in filii manu tenere patrem sicut patris manu tenentur, que filii sunt. Decimum est: »Panem suum esurienti dederit;« per quod docemur eleemosynam non saturis faciendam, sed esurientibus: nec dandum panem his qui ructant plenitudine, sed  his qui inanitate cruciantur. In pane autem omnis continetur cibus. Et significanter dicitur suum, ne de rapinis et usuris, et alieno malo quesitum panem uertamus in misericordiam. »Redemptio enim anime uiri proprie diuitie .« Quod multos facere conspicimus clientes et pauperes et agricolas, ut taceam de militantium et iudicum uiolentia, qui opprimunt per potentiam, uel furta committunt, ut de multis parua pauperibus tribuant, et in suis sceleribus glorientur. Publiceque diaconus in Ecclesia recitet offerentium nomina, quantum offert illa tantum ille pollicitus est. Placentque sibi ad plausum populi torquente eos conscientia. Damusque materiam miseris, ut gaudeant ad ea que tribuunt,  et non lugeant ad ea que rapuerint. Melius autem est, ut intelligamus panem iusti eum esse qui dicit: »Ego sum panis, qui de celo descendi ;« et quem in oratione nobis tribui deprecamur, »panem nostrum substantiuum,« siue superuenturum »da nobis,« ut quem postea semper accepturi sumus, in presenti seculo quotidie mereamur accipere. Hunc panem iustus esurientibus tribuit, de quibus scriptum est: »Beati qui esuriunt et sitiunt iustitiam .« Qui quia iustus est communem omnium panem suum facit proprium, qui defecerat in Iudea, propheta dicente: »Auferam ab eis fortitudinem, siue baculum panis .« Hoc quod loquimur tamen si Christi sumus, imo quod propheta commemorat, panis credentium est, et esurientium,  qui omnino non dandus est his, qui manducauerunt et biberunt et saturati sunt, et incrassati calcitrauerunt ;« de quibus dicitur: »ue qui saturati estis nunc, quia esurietis ,« ne euomant illum: dicente Salomone: »Euomet enim, et contaminabit sermones tuos bonos .« Quod aliis uerbis Saluator loquitur: »Ne detis sanctum canibus, neque mittatis margaritas uestras ante porcos.« Undecimum possidet locum: »Et nudum operuit uestimento.« Qui sermo iuxta superioris uersiculi explanationem dupliciter disserendus est, ut et nudis tribuamus operimentum, dicente Saluatore. »Nudus eram et operuistis me ;« et nudis fide atque uirtutibus tribuamus  uestimentum Christi, de quo scriptum est: »Quotquot enim in Christo baptizati estis, Christum induistis .« Hoc uestimento nudus erat, qui uestem non habens nuptialem, proiectus est de conuiuio. De hac nuditate et ad Ierusalem Dominus loquitur: »Tu autem eras nuda et confusionis plena .« Duodecimum numerum tenet: »Et ad usuram non commodauerit;« siue ut Septuaginta transtulerunt, »pecuniam suam ad usuram non dederit.« In hebraico cunctarum specierum usura prohibetur, in Septuaginta tantum pecunie, iuxta quod et in decimo quarto psalmo scriptum est: »Qui pecuniam suam non dedit ad usuram.« Et quomodo dicitur: »Fratri tuo non fenerabis, alieno autem fenerabis ,« sed uide profectum  in principio legis a fratribus tantum fenus tollitur; in Propheta, ab omnibus usura prohibetur, dicente Ezechiele, »pecuniam suam non dedit ad usuram.« Porro in Euangelio uirtutis augmentum est, precipiente Domino: »Feneramini his a quibus non speratis recipere.« Sequitur, in tertio decimo loco: »Et amplius non acceperit.« Putant quidam usuram tantum esse in pecunia. Quod preuidens Scriptura diuina, omnis rei aufert superabundantiam, ut plus non recipias, quam dedisti. Solent in agris frumenti et milii, uini et olei, ceterarumque specierum usure exigi, siue ut appellat sermo diuinus abundantie. uerbi gratia, ut hyemis tempore demus decem modios, et in messe recipiamus quindecim, hoc est, amplius partem mediam, qui iustissimum  se putauerit, quartam plus accipiet portionem. Et solent argumentari ac dicere: Dedi unum modium qui satus fecit decem modios, nonne iustum est, ut medium modium de meo plus accipiam, cum ille mea liberalitate nouem et semis de meo habeat? »Nolite errare,« inquit Apostolus , »Deus non irridetur.« Respondeat enim breuiter nobis fenerator misericors utrum habenti dederit an non habenti? Si habenti utique dare non debuerat, sed dedit quasi non habenti. Ergo quare plus exigit quasi ab habente? Alii pro pecunia fenerata solent munuscula accipere diuersi generis, et non intelligunt usuram appellari et superabundantiam quidquid illud est, si ab eo, quod dederint plus acceperint. Quartus decimus gradus: »Ab iniquitate, ait, auerterit  manum suam;« ut omni opere fugiat iniquitatem, non enim solum manibus, sed et aliis membris committitur iniquitas, dicente Salomone: »Iniqua labia a te procul remoue .« Et in Psalmis: »Iniquitatem in excelso locuti sunt .« Pes quoque currit ad iniquitatem, et oculus, si alienam mulierem concupiscat, nec sit eius imitator, de quo dicitur: »Iniquitatem non fecit, et dolus non inuentus est in ore eius .« Unde et de iniquo mammona iubemur facere nobis amicos, qui nos in eterna recipiant tabernacula . Quintum decimum est: »Iudicium uerum fecerit inter uirum et uirum,« siue proximum suum; quod uidetur idem sonare, quod primum, ubi scriptum  est: »Si fuerit iustus et fecerit iudicium.« Sed addita ueritate iudicii, quod facit inter uirum et uirum siue proximum suum, cernitur habere uirtutum. Unde et in Prouerbiorum exordio, post multa precepta, correptio infertur iudicii: »Scire, inquit, sapientiam et disciplinam, et intelligere uerba prudentie, suscipere uersutias sermonum, et nosse iustitiam ueram, et post omnia corrigere iudicium .« Quamobrem et Apostolus reprehendit eos qui in Ecclesia constituti sunt , quod habeant inter se iudicia, minimusque eligitur atque contemptus. Quia iuxta Euangelium primus est, ut iudicet inter uirum et uirum, qui destruxit ea, que paruuli sunt, et peruenit usque ad perfectum uirum: et tamen maioris sententia indiget,  ut possit ad ueritatem iudicii peruenire. Sequitur. In sexto decimo loco: »In preceptis meis ambulauerit;« et in decimo septimo: »Iudicia siue iustificationes meas custodierit, ut faciat ea factaque custodiat.« Quorum utrumque multiplicem habet intelligentiam, si uelimus omnia legis mandata replicare, in quibus precepta Domini, et in quibus iustificationes esse dicuntur. Plenus est preceptorum et iustificationum CXuIII psalmus, et ex parte decimus octauus, in quo scriptum est: »Iustitie Domini recte letificantes corda;« et: »Preceptum Domini lucidum illuminans oculos.« In quo queritur quomodo in hoc eodem propheta dixerit Deus: »Dedi eis iustificationes non bonas, in quibus non uiuant in eis .« Facilisque responsio est  et plenior in consequentibus, non uiuere Iudeos sequentes occidentem litteram, et uiuere Christianos intelligentes spiritum uiuificantem. Longum est, si uoluerimus probare testimoniis, ubi precepta Domini et ubi iustificationes esse dicantur, et quibus singula uel diuersitatibus, uel obscuritatibus inuoluantur. Unde et in presenti loco infertur: »Hic iustus est, uita uiuet, ait Dominus Deus.« Qui hec fecerit et illa non fecerit, nequaquam punietur delictis patris, sed suis uiuet uirtutibus.

»Quod si genuerit filium latronem effundentem sanguinem, et fecerit unum de istis, in uia patris sui iusti non ambulauerit, et hec quidem omnia non facientem, sed in montibus comedentem, et uxorem proximi sui polluentem, egenum et pauperem  contristantem, rapientem rapinas, pignus non reddentem, et ad idola leuantem oculos suos, abominationem facientem, ad usuram dantem et amplius accipientem, numquid uiuet? non uiuet. Et cum uniuersa detestanda hec fecerit, morte morietur. Sanguis eius in ipso erit.« Dicamus primum iuxta historiam, ut sciatis iniquitates patrum non redundare ad filios. Si iustus fecerit, que superior sermo per ordinem texuit, uita uiuet. Quod si genuerit filium recedentem a Domini seruitute et patris uirtutes uitiis commutantem, ut faciat que ille non fecit, et non faciat que ille operatus est, numquid uiuere poterit? Certe non uiuet, sed erit reus sanguinis sui. Porro iuxta intelligentiam spiritalem iustus  uir ecclesiasticus, si fidem euangelicam predicauerit, et filius eius atque discipulus heretico fuerit errore deceptus, uocabitur pestilens. De quo et in primo psalmo describitur: »Et in cathedra pestilentie non sedit;« et in Prouerbiis confidens et procax et superbus, pestilens appellatur. Iste effundit sanguinem deceptorum, et omnia in se peccata congeminat, comedens in montibus superbie, et ecclesiam proximi sui polluens, egenos et pauperes in scientia scripturarum contristans, opprimens atque supplantans, rapinam rapiens, eos quos de ecclesia seduxerit. Pignus non reddens, quod a magistro acceperat, ut impleret quod scriptum est: »Gratis accepistis, gratis date .« Et ad idola atque simulacra, que de suo corde finxit, leuans oculos  suos, cunctasque faciens abominationes, et dans ad usuram pecuniam, ut errorem magistri discipulorum augeat diligentia, et repetens ab his, quibus tribuit amplius, quam dederat. Certe non poterit, sed in suo sanguine morietur.

»Quod si genuerit filium, qui uidens omnia peccata patris sui que fecit, timuerit et non fecerit, similiter super montes non comederit, et oculos suos non leuauerit ad idola domus Isrel, et uxorem proximi sui non uiolauerit, et uirum non contristauerit, pignus non retinuerit, et rapinam non rapuerit, panem suum esurienti dederit, et nudum operuerit uestimento, a pauperis iniuria auerterit manum suam, usuram et superabundantiam non acceperit, iudicia mea fecerit, in preceptis meis  ambulauerit, hic non morietur in iniquitate patris sui, sed uita uiuet. Pater eius quia calumniatus est, et uim fecit fratri et malum operatus est in medio populi sui, hic mortuus est in iniquitate sua.«  Nec, inquit, miremini, si iusti uiri filius declinans ad uitia atque peccata morte moriatur, cum e contrario filius peccatoris et impii si uiderit peruersitatem uiarum patris sui, et conuerterit se, ut mala non faciat, et faciat bona, reus paternorum scelerum non teneatur. Quod et in nobis accipi potest, pro quibus in Psalmis dicitur: »Audi, filia, et uide, et inclina aurem tuam, et obliuiscere populum tuum, et domum patris tui: et concupiscet rex decorem tuum .« Et qui de gentium sumus stirpe generati, ut relinquamus parentum crimina, et faciamus  iudicium et iustitiam, et uiuamus in ea. Repetit itaque, que supra latius prosecuti sumus, et ideo breuiter cuncta percurrimus, ad illa que obscuriora et noua sunt transire cupientes.

»Et dicitis, Quare non portabit filius iniquitatem patris? uidelicet quia filius iudicium et iustitiam operatus est, omnia precepta mea custodiuit, et fecit illa, uita uiuet. Anima que peccauerit ipsa morietur, filius non portabit iniquitatem patris, et pater iniquitatem filii. Iustitia iusti super eum erit, et impietas impii erit super illum.« Soluit questionem, quam e contrario poterat auditor opponere. Soletis, ait, dicere: quare filius iustus non portabit iniquitatem patris? Ad que ipse respondet: uidelicet  quia filius bene operatus est, et patris delicta non fecit. Iustumque est ut quomodo peccator in suo scelere moritur, sic iustus in suis uiuat uirtutibus. Et moriatur anima que peccauerit, et uiuat que precepta Dei custodierit.

»Sin autem impius egerit penitentiam ab omnibus peccatis suis, que operatus est, et custodierit uniuersa precepta mea, et fecerit iudicium et iustitiam, uita uiuet, et non morietur. Omnium iniquitatum eius, quas operatus est, non recordabor, in iustitia sua quam operatus est uiuet.«  In tantum, ait, peccata patrum ad filios non redundant, nec iustum filium sceleratus pregrauat pater, neque alii pro aliorum sceleribus puniuntur, ut ipse unus atque idem, qui prius impius fuit atque peccator, si  postea egerit penitentiam, et ad meliora conuersus pristina peccata deleuerit, non iudicetur uetustate peccati, sed in meum recipiatur gregem, innouatione uirtutis. Simulque considerandum qualem impium et peccatorem suscipiat penitentem. Si ab omnibus, inquit, peccatis suis, que operatus est, auerterit se, et custodierit uniuersa precepta Domini. Quo scilicet omnia crimina derelinquat, et cunctas uirtutes sequatur. Si omnia bona fecerit, et cuncta deseruerit mala, et ego omnium iniquitatum eius, quas operatus est obliuiscar, »in iustitia sua, quam operatus est uiuet,« non tam mea, quam sua uiuet iustitia, licet iustitie mee sit bonis bona, et malis mala reddere.

»Numquid uoluntatis mee est mors impii, dicit  Dominus Deus, et non ut conuertatur a uiis suis, et uiuat?«  Ergo Domini uoluntatis est omnes saluos fieri et ad notitiam ueritatis uenire. Ubicumque autem Dei uidetur seuera et truculenta sententia, non homines, sed peccata condemnat.

»Si autem auerterit se iustus a iustitia sua et fecerit iniquitatem secundum omnes abominationes quas operari solet impius, numquid uiuet? omnes iustitie eius, quas fecerat non erunt in memoria, in preuaricatione, qua preuaricatus est, et in peccato suo, quo peccauit, in ipsis morietur.«  Sicut iustum antea peccatorem non pregrauant antiqua delicta, sic peccatorem, qui prius iustus fuerit, non iuuant ueteres iustitie: Unusquisque enim, in quo inuenietur, in eo iudicabitur.

 »Et dixistis: Non est equa uia Domini. Audite domus Isrel: Numquid uia mea non est equa, et non magis uie uestre praue sunt?«  Reddit causas, quare Domini iusta sententia sit. Putatis me, ait, iniquum, ut peccata patrum reddam filiis, et aliis comedentibus uuam acerbam, aliorum dentes obstupescant? Ecce unusquisque in peccato suo moritur, et in sua iustitia uiuificatur, in utroque non preterita, sed presentia iudicantur. Quin potius uestra iniqua est sententia, qui putatis parabolam non esse parabolam, sed sic eam accipitis, quasi historie ueritatem, ut aliorum scelera in aliis puniantur.

»Cum enim auerterit se iustus a iustitia sua, et  fecerit iniquitatem, morietur in eis. In iniquitate quam operatus est morietur.«  Potest et hoc intelligi: iustus prius populus Isrel auertit se a iustitia sua, quia iustitie reliquit auctorem, et fecit iniquitatem, Filium Dei denegando, in peccato atque scelere quod operatus est morietur. Non in pluribus, sed in uno heredem interficiens, ut perderet hereditatem.

»Et cum auerterit se impius ab impietate sua, quam operatus est, et fecerit iudicium atque iustitiam, ipse animam suam uiuificabit. Considerans enim auertit se ab omnibus iniquitatibus suis, quas operatus est, uita uiuet et non morietur.« E contrario, ait, populus gentium non habens notitiam Dei, et impius si se auerterit ab impietate sua, quam  prius operatus est in idololatria, et fecerit ea que Isreli lege precepta sunt, ipse prius mortuus uiuificabit animam suam, uidensque se interisse in iniquitatibus, quas operatus est, credet in eum qui dicit: »Ego sum uia, et ueritas et uita ,« uita uiuet et non morietur.

»Et dicunt filii Isrel: Non est equa uia Domini. Nunquid uie mee non sunt eque, domus Isrel, et non magis uie uestre praue?« Usque hodie blasphemant Isrel Deum, cur populum suum reliquerit, et gentium adsumpserit multitudinem, quod arguit Dominus, quod uie eorum praue sint, Domini autem iusta sententia, ut perditis colonis prioribus, alios in uineam suam mittat agricolas, quod intelligentes in Euangelii parabola dixere Iudei, »Non erit  istud.«

»Idcirco unumquemque iuxta uias suas iudicabo, domus Isrel, ait Dominus Deus.« Siue de gentium multitudine, siue de Isrel populo sint, qui iudicantur: »Non est personarum acceptio apud Deum,« sed unusquisque sua coronabitur fide, et impietate atque infidelitate damnabitur.

»Conuertimini et agite penitentiam ab omnibus iniquitatibus uestris, et non erit uobis in ruinam iniquitas. Proiicite a uobis omnes preuaricationes uestras in quibus preuaricati estis.« Proprie ad Isrel iste sermo dirigitur, ut agant penitentiam, et relinquant iniquitates siue preuaricationes suas, quibus in Deum preuaricati sunt. Potest autem et ad utrumque populum intelligi, ut et Isrel et gentium  turba sua uitia derelinquens conuertatur ad eum qui possit sanare contritiones eius.

»Et facite uobis cor nouum et spiritum nouum.« Ut uetustatem littere deserentes, uiuatis in nouitate spiritus. Cor nouum Isrelis est credere in eum quem prius negauerat. Cor nouum gentium, est idola derelinquere, et, mortuorum cultura contempta, credere in eum, qui est uita uiuentium. »Et quare moriemini, domus Isrel?« Melius est, ut supra diximus, exhortationem hanc, in qua scriptum est: »Conuertimini et agite penitentiam,« super persona accipere Iudeorum, quos non uult mori, et quibus nunc loquitur: »Quare moriemini, domus Isrel,« qui habetis patres Abraham, Isaac et Iacob, de  quibus scriptum est: »Deus uiuorum et non mortuorum.« Cur uestro uitio moriemini, qui patrum merito, et mea debetis uiuere misericordia. »Quia nolo mortem peccatoris, dicit Dominus Deus. Reuertimini, et uiuetis.« Nolo, inquit, uos mori, quos in salutem genui. »Filios autem genui et exaltaui, ipsi autem spreuerunt me. Reuertimini ergo et uiuite.« Non dicitur, »Reuertimini,« nisi his qui prius cum Deo fuerant, et postea eius deseruere comitatum. Et uiuite per penitentiam, qui estis mortui per peccatum. Igitur Isrel, quia non reuertitur ad pristinum statum, mortuus esse credendus est.



CAPUT XIX. De Ioachim et Iechonia, et filio Ioachim captiui; de reliquiis Iude, quod non habuerunt regem.

 »Et tu assume planctum super principes Isrel, et dices: Quare mater tua leena inter leones cubauit? In medio leunculorum enutriuit catulos suos, et eduxit unum de leunculis suis. Leo factus est et didicit capere predam, hominemque comedere. Et audierunt de eo gentes, et non absque uulneribus ceperunt eum. Et adduxerunt eum in catenis in terram Aegypti. Que cum uidisset, quoniam infirmata est, et periit exspectatio eius, tulit unum de leunculis suis. Leonem constituit, qui incedebat inter leones. Et factus est leo, didicit predam capere, et homines deuorare. Didicit uiduas facere et ciuitates eorum in desertum adducere, et desolata est terra et plenitudo eius a uoce rugitus illius, conuenerunt aduersus eum gentes undique de  prouinciis. Et expanderunt super eum rete suum, et uulneribus earum captus est, et miserunt eum in caueam, in catenis adduxerunt eum ad regem Babylonis, miseruntque eum in carcerem, ne audiretur uox eius ultra super montes Isrel, etc.«  Dicemus captiuitate uicina prophetam non tam futura uaticinari, quam narrare preterita. Post sextum enim Sedecie regis annum, siquidem statim in consequentibus legimus: »Et factum est, in anno septimo in quinto mense, decima mensis, assumitur planctus super principes uel principem Isrel.« Et dicitur: »Quare mater tua leena inter leones cubauit?« Planctus igitur super principes est, omnes uidelicet, qui de Iosie stirpe generati sunt. Mater principum Ierusalem leena appellatur; que leunculos  genuit et nutriuit, unumque de leunculis suis eduxit. »Et fecit leonem,« Ioachaz significans filium Iosie, quem Nechao Pharao duxit in Aegyptum, et pro eo constituit Ioachim. Quo mortuo Iechonias filius eius rex constituitur, cum matre et optimatibus ciuitatis a Nabuchodonosor ductus est in Babylonem. De quo nascitur Salathiel pater Zorobabel, qui ex eo quod in Babylone natus est, nomen accepit. Perspicuumque est sub leene et leunculorum et leonis, rursumque alterius leonis, illa describi que eo tempore iam facta erant, quo hec propheta dicebat. Postquam enim Ierusalem eduxit de stirpe regia Ioachaz filium Iosie, et constituit in regem, tam crudelis in breui exstitit tempore, ut tropologice  cepisse predas et nomines deuorasse memoretur. Ad quem cum uenisset Aegyptius, cepit eum non absque uulneribus, siue in fouea, ut proprie in Hebraico continetur, ut conseruet tropologicam captionem leonum, qua semper in foueis capi solent. »Et adduxit eum in chamo, siue in catenis in terram Aegypti, ibique mortuus est.« Quod cum uidisset mater eius Ierusalem, que eum genuerat, que nutrierat, que constituerat in regnum, quod perisset exspectatio eius, tulit de aliis regibus Iechoniam, filium Ioachim, et constituit in regem, qui et ipse precessoris imitatus crudelitatem sub leonis feritate describitur, quod homines deuorarit, multas uiduas fecerit, ad desertum adduxerit ciuitates, et ad uocem rugitus eius territa sit uniuersa prouincia, ita  ut cum peruenirent ad eum gentes et expanderent super eum rete suum, et in fouea caperent, et mitterent eum in caueam et in catenas, non quo hoc Iechonie factum sit. Ipse enim tradidit se regi Babylonio et in Chaldeam asportatus est, sed ut leonis seruetur translatio, qui capitur in foueis, catenisque constringitur, et in caueis reseruatur. Alioquin iuxta historiam hoc de Sedecia legimus, qui post Iechoniam, Ierusalem rex constitutus est. Et hec fecit occasio, ut quia catene leguntur, et cauee et carcer nominatur, Sedeciam potius quam Iechoniam plerique intelligant. Seruatus igitur in carcere est, nec interfectus, et tantummodo sublatus est regno. Ceterum Sedeciam cecum ductum in Babylonem, ibique statim occisum narrat historia.

 »Mater tua quasi uinea in sanguine tuo, super aquam plantata, fructus eius et frondes eius creuerunt ex aquis multis. Et facte sunt ei uirge solide in sceptra dominantium, et exaltata est statura eius in frondes. Et uidit altitudinem suam in multitudine palmitum suorum, et euulsa est in ira in terramque proiecta. Et uentus urens siccauit fructum eius, emarcuerunt et arefacte sunt uirge roboris eius, ignis comedit eas. Et nunc transplantata est in desertum in terra inuia et sitienti, et egressus est ignis de uirga ramorum eius, qui fructum eius comedit. Et non fuit in ea uirga fortis, sceptrum dominantium; planctus est, et erit in planctum, etc.« Diuersis sermonibus una res dicitur, et quomodo in superioribus legimus Ierusalem  pulchre mulieri comparatam et rursum leene, qui in cubili suo leones nutrierit, sic nunc uiti uel uinee pulcherrime comparatur, que super aquas plantata sit multas, et idcirco humore nutriti palmites intantum creuerint, ut unus palmes, quem Scriptura uirgam solidissimam siue fortissimam nuncupat, profecerit in sceptra dominantium. Illa igitur uinea tante ubertatis et fructuum tanteque pulchritudinis, quomodo nunc transplantata est in desertum, in terra inuia et sitienti? Significat autem terram Babylonis, ad quam translati sunt, uel Aegyptum quo confugerunt, aut ipsam terram Iudeam, in qua pauci pauperes remanserunt, quibus prefectus erat Gotholias [Godolias] ut congregaret et  regeret reliquias populi. Contra quem surrexit de stirpe regia et de uirga ramorum uinee Ismel, qui interfecit eum in Masepha, et comedit omnem fructum uinee, et exinde non fuit in ipsa uinea fortis uirga et sceptrum dominantium. Nullus enim remanserat de regibus, qui populum gubernaret, sed cum Ioanna filio Care, ad Aegyptum confugerunt, idcirco planctus est, et parabola lamentationis, ut plangatur regium genus, quod in Iudea ultra cessauit, donec ueniret, cui repositum est: »Et ipse erat exspectatio gentium.« Ex quo perspicuum est, et superiorem lectionem, in qua dicitur: »Quare mater tua leena inter leones cubauit?« et hanc in qua scriptum est: »Mater tua quasi uinea in sanguine tuo, super aquam plantata« ad Ierusalem pertinere,  que perdidit leones et palmites suos, et non remansit uirga in ea, que consurgeret in tribum siue in sceptrum dominantium. A planctu enim incipit, et finitur in planctu. »Assume planctum super principes Isrel,« hoc est, in principio et nunc in fine planctus est, et in lamentatione planctuque parabole stirpe regia prosequenda. Porro secundum quod alii ad celestem Ierusalem referunt, ut dicant ex ea in istam uallem lacrymarum plurimos corruisse, et reges esse desisse, et uineam quondam pulcherrimam uento urente siccatam, ita ut nullus in ea uirentium palmitum remanserit, quam postea sub urbis figura plangat Ieremias nos intelligimus super Ecclesiam, eo quod in nouissimo tempore multiplicata iniquitate refrigescet caritas multorum, ita  ut probentur, si fieri potest, etiam electi Dei, et principes eius capiantur retibus diaboli, qui non sit unius regis captione contentus, sed quotidie reges et principes capere festinet, secundum illud quod scriptum est, »Esce eius electe.« Palmites quoque ecclesie, qui dudum floribus et rubori sanguinis equabantur, postea uento urente siccentur. Quam expositionem et Euangelii parabola sonat , in qua, sole orto, ea que germinauerant estuauerunt, et repente siccata sunt, ita ut uix remaneat unus e palmitibus, qui consurgat in uirgam et dignus princeps populi fiat. Quod aliis uerbis loquitur Amos: »Inducam famem et sitim super terram, non famem panis, neque sitim aque, sed famem audiendi sermones Dei ;« unde debemus plangere et lamentari  super principes Isrel, quorum uitio et superbia Iudea deserta et capta est Ierusalem.



CAPUT XX. Dominus non respondet interrogantibus propter peccata, et exprobrat eis scelera et blasphemias: et de reprobatione legis et sacrificiorum; de reditu captiuorum in terram suam.

»Et factum est in anno septimo, in quinto, in decima mensis, uenerunt uiri de senioribus Isrel, ut interrogarent Dominum, et sedebant coram me, etc.«  Post undecim primos menses et quinque dies superioris uisionis, rursum sermo fit ad prophetam postquam uenerunt uiri de senioribus domus Isrel, ut interrogarent Deum, et sederunt coram  eo. Hanc autem consuetudinem fuisse populi Isrel, ut quidquid scire cupiebant a Domino quererent per prophetas, multa exempla testantur. Saul querens asinas , pergit ad Samuel, accepitque consilium a puero, ut offerret prophete quartam partem sicli. Aegrotante filio Ieroboam mittitur in Silo ad Achiam [Abiam] prophetam uxor eius deferens munuscula, panes et collyridas, uuas et lagunculam mellis, ut de filii infirmitate cognosceret . Dauid quoque propheta alium interrogat prophetam Nathan  utrum templum Domino edificare debeat. Et Achab sciscitatur ascendat an non in Ramoth Galaad . In Isaia quoque et in Regum uolumine, que Sennacherich uentura sint nuntiantur . Nec mirum si in ueteri  Testamento singulis, que futura sunt, prophete annuntient, cum Agabum legerimus , que Paulo uentura sint prophetare. Scriptum est enim in Deuteronomio: »Gentes quas Dominus perditurus est, in conspectu tuo iste somnia et diuinationes audient, tibi autem non sic dedit Dominus Deus tuus .« Gentium enim est adire Chaldeos, ariolos, aruspices, diuinos, sortilegos, oracula demonum quibus errori earum illuditur. Unde et nunc seniores Isrel adeunt prophetam, ut interrogarent per eum Dominum, et tamen de interrogatione silent, ipso qui interrogandus erat sciente quid interrogarent, ut et in eo miraculum sit scire cur uenerint, et ad ea respondere, que tacitus sermo in animo continebat.

 »Et factus est sermo Domini ad me dicens: Fili hominis, loquere senioribus Isrel, et dices ad eos: Hec dicit Dominus Deus: Nunquid ad interrogandum me uos uenistis? uiuo ego, quia non respondebo uobis, ait Dominus Deus.« Sanctis et congrua interrogantibus datur promissio, adhuc loquente te dicam: »Ecce adsum.« Peccatoribus autem, quales fuerunt seniores Isrel, et quorum scelera in consequentibus propheta describit, non datur responsio, sed increpatio pro peccatis. Et addit iusiurandum: »uiuo ego,« ut firmior sit sententia denegantis. »Si iudicas eos, si iudicas, fili hominis.« Illi quidem ad interrogandum uenerant, cupientes de his, quibus ambigunt, et futura cognoscere. »Tu autem, fili hominis, iudica eos, ut non prophete sit responsio, sed  sententia iudicantis pro iniquitatibus quas fecerunt, et patrum secuti sunt scelera. uel certe »si ultus eos fuero ultione;« ut sit sensus: Tanta iniquitate cooperti sunt, ut nec emendatione quidem et correptione sint digni, secundum illud, quod in propheta dicitur: »Non uisitabo ultra filias uestras et nurus uestras cum mechate fuerint .« Unde et peccatores, qui in profundum uenere peccati, dimittuntur ut faciant desideria cordis sui.

»Abominationes patrum suorum ostende eis, et dices ad eos.« Si peccata patrum non redundant ad filios, quomodo abominationes et iniquitates patrum nunc senioribus ponuntur? Hac uidelicet causa, ut ostendantur similia parentibus agere, et  hereditario malo longissimum funem trahere peccatorum, ut quorum imitantur uitia, eorum supplicia pertimescant.

»Hec dicit Dominus Deus: In die qua elegi Isrel, et leuaui manum meam pro stirpe domus Iacob, et apparui eis in terra Aegypti, et leuaui manum meam pro eis, dicens: Ego Dominus Deus uester. In die illa leuaui manum meam pro eis, ut educerem eos de terra Aegypti in terram, quam prouideram eis, fluentem lacte et melle, que est egregia inter omnes terras, etc.« In Aegypto igitur factus est notus populo et semini domus Iacob, quando leuauit manum suam pro eis, contra Aegyptios, et dixit: »Ego Dominus Deus uester,« et elegit eos ut educeret de terra Aegypti ad terram fluentem lacte  et melle; necdum enim capere poterant solidum cibum, sed quasi paruuli atque lactentes, melle et lacte indigebant infantie. Iuxta litteram uero, inclytam esse terram Iude et cunctis terris fertiliorem dubitare non poterit, qui a Rinocorura usque ad Taurum montem et usque ad Euphraten fluuium cunctam considerauerit terram, et urbium potentiam amenitatemque regionum, Palestinam uidelicet et Phenicen, Arabiam, Syriam, Celen, Ciliciam, et ceteras regiones, quas Isreli, si Dei precepta seruasset, Dominus repromisit: quas quia non accepit, uitium fuit incredulitatis eius. Nam et in ipsa Palestina Iudeaque prouincia gentes plurime remanserunt, que non sunt eiecte. Neque enim sponsor in crimine est, si ille cui repromittatur, indignum se  fecerit sponsione, presertim cum proponatur optio promittentis: »Si uolueritis et audieritis me, que bona sunt terre comedetis, sin autem nolueritis, gladius deuorabit uos .« Eliguntur ergo presentia, nec statim, qui eligitur tentari non potest nec perire, quia et Saul electus in regem et Iudas in apostolum suo postea uitio corruerunt. Eleuatio autem manus siue extensio habitum percutientis ostendit, ut percuteret pro eis Aegyptios, et populum Isrel de Aegypto liberaret.

»Et dixi ad eos: Unusquisque offensiones oculorum suorum abiiciat, et in idolis Aegypti nolite pollui, ego Dominus Deus uester.« Precipit autem exeuntibus primum de Aegypto, ut obliuiscantur idolorum, quibus multo tempore seruierant, imo abiiciant  ea ab oculis suis, ut ne aspectu quidem digna habeant, et quibus multo tempore polluti sunt ultra non acquiescant. »Ego, inquit, Dominus Deus uester.« Non portenta Aegyptia, non uariorum figmenta monstrorum: sed et nobis quando exierimus de Aegypto, iubetur ut offensiones oculorum nostrorum abiiciamus, ne scilicet his delectemur, quibus ante delectabamur in seculo, ne simulacris Aegypti polluamur, adinuentionibus uidelicet philosophorum atque hereticorum, que recte idola nominantur. A spectaculis quoque, imo offensionibus Aegypti, remoueamus oculos, arene, circi, theatiorum, et omnibus que anime contaminant puritatem, et per sensus ingrediuntur ad mentem, impleturque quod scriptum  est: »Mors intrauit per fenestras uestras.« »Et irritauerunt me.« Septuaginta: »Et recesserunt a me;« siue, ut Symmachus interpretatus est, »non acquieuerunt mihi.« Statimque uocati recedunt a Deo, ut nullum sit spatium inter uocationem et recessionem. Et hoc notandum, quod nemo recedit a Deo, nisi qui ante cum eo fuerit. Unde et draco in Iob uolumine apostata, preuaricator, et recedens appellatur.

»Nolueruntque audire me. Unusquisque abominationes oculorum suorum non proiecit, nec idola Aegypti reliquerunt .« Propterea, inquit, irritauerunt me et recesserunt a me, quia noluerunt audire me, dum liberum homini seruatur arbitrium. Et fecerunt, omnia, que ne facerent lege precepi,  statim desperantes salutem, mussitantes contra Moysen, Deique repressionibus diffidentes. Unde sequitur:

»Et dixi, ut effunderem indignationem meam super eos, et implerem iram meam in eis, in medio terre Aegypti.« Statim ut precepi eis relinquere siue abiicere offensiones oculorum suorum, et in idolis Aegypti nequaquam pollui, irritauerunt me, et noluerunt audire que dixi, sed e contrario fecerunt que non facienda precepi; ideo decreueram, ut effunderem in eos furorem et indignationem meam, et implerem iram meam, quam mente conceperam in medio terre Aegypti. Quia necdum egressi fuerant de Aegypto. Sequitur enim, »Eieci ergo eos de terra Aegypti, et eduxi in desertum. Ex quo ostenditur,  necdum eos fuisse egressos de Aegypto, quando effundere uoluit indignationem suam, et implere iram suam super eis et percutere eos in medio terre Aegypti.

»Et feci propter nomen meum, ut non uiolaretur coram gentibus, in quarum medio erant, et inter quas apparui eis, ut educerem eos de terra Aegypti.« Quod facere cogitabam propter iustitiam, non feci pro clementie magnitudine, ne pollueretur nomen meum et uiderer non potuisse complere quod Isreli repromiseram. Peperci igitur nomini meo, ne haberent occasionem blasphemandi nationes, inter quas notus factus sum eis in terra Aegypti. Hucusque quod eis promiserit in terra Aegypti constitutis, et quomodo statim offenderint, et quid  contra eos Dominus cogitauerit et tamen non fecerit, propheta describit. Que sequuntur egressis de Aegypto locutus est:

»Eieci ergo eos de terra Aegypti et eduxi in desertum, et dedi eis precepta mea et iudicia mea ostendi eis que faciat homo et uiuat in eis. Insuper et sabbata mea dedi eis ut esset signum inter me et eos, et scirent quod ego Dominus sanctificans eos. Et irritauerunt me domus Isrel in deserto, in preceptis meis non ambulauerunt, et iudicia mea proiecerunt, que faciet homo uiuet in eis. Et sabbata mea uiolauerunt uehementer. Dixi ergo ut effunderem furorem meum super eos in deserto et consumerem eos, et feci propter nomen  meum ne uiolaretur coram gentibus de quibus eieci eos in conspectu earum.« Hec ad eos dicuntur, qui educti sunt de Aegypto in desertum, ut Aegyptiorum uitiis liberati facilius in solitudine Dei precepta complerent, et iudicia eius facerent et sabbata custodirent, que in signum data sunt inter eum qui dedit et eos quibus data sunt, Scriptura dicente, Et locutus est Dominus ad Moysen, dicens: »Et tu precipe filiis Isrel dicens, uidete et sabbata mea custodite, quod est signum inter me et uos in generationibus uestris, ut sciatis quod ego sum Dominus, qui sanctifico uos, et custodite sabbatum quoniam sanctum est uobis; qui uiolauerit illud, morte morietur. Omnis qui fecerit in eo opus, interficietur anima illa de medio populi sui .« Ergo sabbatum  et circumcisio in signum data sunt ueri sabbati et uere circumcisionis, ut sciamus nobis in perfecto et eterno sabbato requiescendum a seculi operibus, et non preputium, sed cor circumcidamus, unde in sex diebus operantes, in septimo requiescimus, ut nichil aliud die ac nocte faciamus nisi omne quod uiuimus, deberi Domino nouerimus, et redeunte hebdomade, totos nos eius nomini consecramus, ut per sanctificationem diei recordemur Domini qui sanctificat nos. Hec precepta et iustificationes et obseruantiam sabbati dedit Dominus in deserto, ut facientes illa uiuerent in eis, non de illis ad maiora transirent, sicut in Euangelio promissum est, que illi uiolauerunt non semel, nec paruum, sed uehementer, ut uiolationis monstraretur. Dixit ergo  et in sua mente decreuit ut effunderet furorem suum super eos in deserto, et consumeret eos quando locutus est ad Moysen: »Dimitte me et iratus furore contra eos delebo illos .« Sed noluit facere, parcens Aegyptiis et ceteris gentibus, ne scandalizarentur, et ipsis quorum misertus est, exspectans penitentiam conuersorum; notandumque, quod quando constitutis in Aegypto loquebatur post offensam, »Feci, ait, propter nomen meum ut non uiolaretur coram gentibus, de quibus eieci eos in conspectu earum: Tunc enim adhuc in medio erant, quia necdum exierant. Nunc autem postquam egressi sunt, dicitur: »De quibus eieci eos in conspectu earum.«

 »Ego igitur leuaui manum meam super eos in deserto, ne educerem eos in terram quam dedi eis, fluentem lacte et melle, precipuam terrarum omnium, quia iudicia mea proiecerant et in preceptis meis non ambulauerant, et sabbata mea uiolauerant: post idola enim cor eorum gradiebatur. Et pepercit oculus meus super eos, ut non interficerem eos, nec consumpsi eos in deserto.« Decreueram quidem ut totum furorem meum effunderem super eos et delerem eos atque consumerem, sed feci propter nomen meum ne uiolaretur in gentibus, Amalecitis uidelicet et reliquis, qui contra eos in solitudine dimicauerunt, ut nequaquam inducerem eos in terram, quam eis pollicitus sum lacte et melle fluentem, que precipua terrarum omnium  est, siue fauus: causa enim pene est istiusque sententie: »Quia iudicia mea proiecerant, et in preceptis meis non ambulauerant, et sabbata mea uiolauerant.« Ipsiusque cause hec causa est, ut ista non facerent, quia cor eorum Aegypti idola sequebatur, pepercit autem, ait, oculus meus ne interficerem eos atque delerem, nec omnino consumerem. In quo queritur quomodo eis pepercerit, quorum cadauera in solitudine corruerant, et excepto Iesu Naue et Caleph filio Iephone, terram repromissionis nullus ingressus est. Ex quo intelligimus uiuere eos, nec eternis suppliciis reseruatos, nec deletos esse de libro uiuentium, nec consumptos ante faciem Domini. Si enim ex eo quod non sunt introducti in terram repromissionis perisse credendi sunt, ergo et Moyses  periit qui uidit tantum terram repromissionis, et non est ingressus in eam. De quo in libro Iesu Dominus loquitur: »Moyses famulus meus mortuus est .« Et in Malachia: »Mementote legis Moysi serui mei .« Et in Ieremia quasi de amico et de familiarissimo suo loquitur Dominus: »Si steterint Moyses et Samuel in conspectu meo .« Alioquin et Moysi preces exauditas esse credendum est, quando pro populo interpellans, ait: »Si dimittis eis peccatum, dimitte; sin autem non uis, dele me libro tuo ,« quem scripsisti; ut autem sciamus sententiam Dei in filios et in famulos non ad perditionem esse sed emendationem, audiamus testimonia Scripturarum: Fili, ne contristeris ad disciplinam Domini, neque deficias quando  ab eo argueris: »Quem diligit Dominus corripit, flagellat autem omnem filium quem recipit .« Et in alio loco: »Cum interficeret illos tunc querebant eum .« Et in Deuteronomii cantico: »Ego interficiam et ego uiuificabo .« Possumus et hoc iuxta litteram dicere, quod non deleuerit eos neque consumpserit cum stirpe sua atque progenie, sed interfectis patribus pepercerit filiis quos in terram repromissionis induxit.

»Dixi autem ad filios eorum in solitudine: In preceptis patrum uestrorum nolite incidere nec iudicia eorum custodiatis, nec in idolis eorum polluamini. Ego Dominus Deus uester, in preceptis meis ambulate, et iudicia mea custodite, et facite ea, et sabbata mea sanctificate, ut sit signum inter me et uos. Et sciatur quia ego sum Dominus Deus uester.« Post interfectionem patrum qui in eremo corruerunt, precepta dat filiis in quorum salute misertus est patrum, et pepercit, inquit, oculus Domini super eos, ne omnino interficeret eos atque deleret, sed patres in filiis reseruaret, eademque testatur, que et patribus est locutus, ut postquam in preceptis illius ambulauerint, et iudicia custodierint, et sanctificationem sabbati, quod signum datum est, reseruauerint, tunc sciant, quia ipse sit Dominus Deus eorum, precepta autem et legitima patrum et iudicia eorum errorem inolitum significat, ne peccata eorum imitentur quorum tormenta respiciunt.

 »Et exacerbauerunt me filii: in preceptis meis non ambulauerunt, et iudicia mea non custodierunt ut facerent ea que cum fecerit, homo uiuet in eis. Et sabbata mea uiolauerunt et comminatus sum ut effunderem furorem meum super eos, et implerem iram meam in eis in deserto. Auerti autem manum meam, et feci propter nomen meum, ut non uiolaretur coram gentibus, de quibus eieci eos in oculis earum.« Sed et filii, inquit, parentum sunt scelera secuti, feceruntque omnia que illi fecerant, unde et similem sententiam meruere, sed eadem qua et patres eorum misericordie mee magnitudine reseruati sunt, et ob easdem causas quibus et patrum misertus sum, ut unus atque idem creator amborum simili iram meam patientia  mitigarem. Manifesta percurrimus, et ad obscuriora transimus.

»Iterum leuaui manum meam in eos in solitudine ut dispergerem illos in nationibus, et uentilarem in terras, eo quod iudicia mea non fecissent, et precepta mea reprobassent, et sabbata mea uiolassent, et post idola patrum suorum fuissent oculi eorum. Ergo et ego dedi eis precepta non bona, et iudicia in quibus non uiuent, et pollui eos in muneribus suis cum offerrent omne quod aperit uuluam propter delicta sua. Et scient quia ego Dominus.« Ubi in ueteri Testamento contra filios eorum, qui in solitudine corruerant, Dominus leuauerit manum suam, uolens eos dispergere in nationes, Scriptura non dicit. Sed ex eo quod hic refert,  factum esse credendum est, siue hoc significat quod postquam terram repromissionis intrauerint, uariis temporibus ob multa peccata diuersis traditi sunt gentibus regibusque, eo tempore, que natura sua bona erant precepta Domini, et iudicia in quibus possent credentes uiuere, facta sint eis non bona dum nequaquam ualent in captiuitate legis precepta seruare, et facere que diuinus sermo mandauit. Neque dixit, Dedi eis precepta mala, sed non bona: non enim statim sequitur, ut quod bonum non est, sit malum, sicut et Apostolus docet  bonum esse homini uxorem uel mulierem non tangere, sed propter incontinentiam unumquemque suam uxorem habere bonum est, unumquemque possidere uas suum in sanctificatione et castitate; quod si non  fecerit, nec bonum nec malum est. Dedit ergo eis Deus dispersis in gentibus precepta non bona, hoc est, dimisit eos cogitationibus et desideriis suis, ut facerent que non conueniunt, et polluit eos in muneribus suis, sicut sacerdos de populo leprosos separans et eos pollutos esse demonstrans, dum idolis offerunt que Deo offerre deberent, et transducunt omne quod aperit uuluam per ignem bachali, id est, primogenita, ut postquam deserti fuerint a Deo et idolorum cultui traditi, tunc intelligant quod ipse sit Dominus, quem suo uitio ad iracundiam concitauerunt. Hunc locum manifestius interpretatus est Symmachus, pro preterito ponens futurum: »Igitur et ego dabo eis precepta non bona et iudicia  propter que non uiuent, et polluam eos propter munera sua, quia consecrant et transducunt omne quod aperit uuluam, ut deleam eos, et scient quia ego Dominus.« Et est sensus: Quia uidi filios sceleribus patrum adequari et eadem facere propter que illi offenderant Deum, uolui illos diuidere in nationes et in toto orbe dispergere, et dare illis precepta non bona et iudicia in quibus non uiuerent, ut polluerem illos in muneribus suis, qui omnia primogenita idolis consecrabant, et delerem eos in perpetuum, et scirent quod ego essem Deus; per que ostendit non se dedisse eis precepta non bona, qui in eremo morabitur, sed his quos dispergere uoluit in nationes et facere in toto orbe peregrinos, dare cogitasse que non dedit, ut ibi Dei precepta bona suo uitio non  bona facerent, dum idolis exhibent que Deus sibi preceperat exhibenda; potest et hoc dici quod ante offensam decalogum tantum acceperunt: post idololatriam uero et blasphemiam, multiplices legis ceremonias, ut Deo potius offerrent uictimas quas demonibus offerebant et comparatione sacrilegii leuius fieret, quod non erat per se bonum et nequaquam malum, quia Deo offerebatur, et tamen non bonum quia boni auctorem offenderant . Infirmus namque populus cum preceptorum pannos nolens pertulit, ad firmiorem statum ex ipsa sua ligatione peruenit. Quia enim timor eum prius a culpa cercuit, competenter postmodum in libertatem spiritus exiuit. Hos pannos quos inchoantibus dedit ipse per prophetam Dominus  reprehendit, dicens: Ego dedi eis precepta non bona, mala enim quasi mala esse desinunt comparatione peiorum, et bona quasi bona non sunt comparatione meliorum: nam sicut peius delinquenti Iudee de Sodoma atque Samaria dicitur: »Iustificasti sorores tuas in omnibus abominationibus tuis quas operata es ,« ita melioris Testamenti Noui preceptis subsequentibus precepta bona, que rudibus data sunt non bona esse memorantur, neque enim mentes usui uite carnalis inherentes euelli ab infimis possent, nisi gradatim ducta predicatione proficerent.

»Quamobrem loquere ad domum Isrel, fili hominis, et dices ad eos: Hec dicit Dominus Deus: Adhuc et in hoc blasphemauerunt me patres uestri  cum spreuissent me contemnentes et induxissem eos in terram super quam leuaui manum meam ut darem eis. uiderunt omnem collem excelsum et omne lignum nemorosum, et immolauerunt ibi uictimas suas, et dederunt ibi irritationem oblationis sue, et posuerunt ibi odorem suauitatis sue, et libauerunt libationes suas. Et dixi ad eos: Quid est excelsum ad quod uos ingredimini? et uocatum est nomen eius excelsum usque in hunc diem.«  uolui, inquit, eos in solitudine delinquentes in cunctas dispergere nationes, et dare illis precepta non bona, ut quod mihi offerre debuerant, idolis immolarent, et omne primogenitum suum consecrarent eis per ignem, ut interficerem  eos atque delerem. Quando autem dicit uolui, ostendit se non fecisse, quod uoluit, illudque quod sequitur: »Et scient quia ego sum Dominus,« in Septuaginta non habetur. Non enim eis uidebatur consequens post interfectionem nosse quod ipse sit Dominus. Sed tu, »fili hominis, rursum loquere ad eos,« hoc est ad seniores domus Isrel, qui te interrogare uenerunt, patres uestri de quorum stirpe descendistis etiam in hoc blasphemauerunt me, et duxere pro nichili; postquam introduxi eos in terram, quam mea fortitudine possederunt, quam ego ad possidendum dederam, illi uerterunt ad exasperandum me. Cum enim uidissent omnem collem excelsum, lignumque nemorosum, sacrificabant in montibus, et in lucis, et saltibus, et idolis uictimas  immolabant, et liba fundebant. »Quod cum uidissem, dixi ad eos.« Quid est Bama? hoc enim interpretatur excelsum, aut cur ingredimini istiusmodi locum, quem uobis in cunctis collibus elegistis, ita ut usque hodie istiusmodi loca appellentur Bamoth, et antiquus error nomen pristinum teneat?

»Propterea dic ad domum Isrel: Hec dicit Dominus: In uia patrum uestrorum uos polluimini, et post offendicula eorum uos fornicamini, et in oblatione donorum uestrorum cum traducitis filios uestros per ignem, uos polluimini in omnibus idolis uestris usque hodie. Et ego respondebo uobis, domus Isrel: uiuo ego, dicit Dominus Deus, quia non respondebo uobis.« Patrum uestrorum imitamini uitia, et per easdem inceditis  uias, ut delicta similia similem mereantur et penam, et in tantum nefas profecistis, ut filios uestros per ignem demonibus consecretis. Nec semel hoc sufficiat, sed usque inpresentiarum agatis eadem, non quod hoc seniores in captiuitate faciant, sed quod illi qui in Hierosolymis morabantur, et quibus captiuitas imminebat, hec omnia facere non cessent. Et cum tantis flagitiis obligati sitis, responsionem inquit meam queritis. »uiuo ego, dicit Dominus Deus,« et iuro per memetipsum, quia non respondebo uobis; quodque sequitur:

»Neque cogitatio mentis uestre fiet dicentium: Erimus sicut gentes et sicut cognationes terre, ut colamus ligna et lapides. uiuo ego, dicit Dominus Deus, qui in manu forti, et in brachio extento  et in furore effuso regnabo super uos.« Hunc habet sensum: Nec putetis cogitationes uestras, quibus contra me blasphematis posse compleri. Dicitis enim, Nolumus esse sub Domino, nec populus illius appellari, sed ut cuncte in toto orbe sunt nationes, et unaqueque gens suo uiuit arbitrio, ut colat ligna, et lapides, et idolis seruiat, etiam una gens nos erimus e pluribus. Ad que respondet Deus, iuratque per semetipsum, et dicit: Non uos relinquam neque contemnam, ut fugaces seruos Domini negligentes solent, contemnere, sed ad meum retraham imperium. Et brachio extento et percutiente ac furore effuso, in pristinam uos redigam seruitutem, et regnabo super uos, ut uelitis nolitis, me  habeatis regem, et sentiatis regem iratum, cuius clementiam neglexistis.

»Et educam uos de populis, et congregabo uos de terris in quibus dispersi estis: in manu ualida et brachio extento, et in furore effuso regnabo super uos.« Nec uos, ait, patiar esse in gentibus, nec eterna captiuitate retineri, sed educam de populis et congregabo de terris, in quas uos ad seruiendum hostilis necessitas huc illucque dispersit. Hec autem faciam ut non perdam uos et deleam, sed ut Rex uester sim. Ex quo intelligimus etiam eam quam appellant heretici creatoris crudelitatem sonare clementiam, dum ad hoc irascitur et deseuit, et totum effundit furorem, ut retrahat eos ad regnum suum, qui demonum tyrannidem ad seruiendum elegerunt.

 »Et adducam uos in desertum populorum et iudicabor uobiscum ibi facie ad faciem. Sicut iudicio contendi aduersum patres in deserto terre Aegypti, sic iudicabo uos, dicit Dominus, et subiiciam uos sceptro meo: et inducam uos in uinculis federis: et eligam de uobis transgressores et impios, de terra incolatus eorum educam illos, et in terram Isrel non ingredientur, et scietis quia ego Dominus.« Faciam, ait Dominus, uobis qui estis in Babylone, et nunc seruitis idolis, quod feci patribus uestris in Aegypto, ut educam uos in desertum populorum, et ibi iudicer uobiscum facie ad faciem sicut aduersum illos iudicio contendi, quando egressi sunt de Aegypto. Et postquam  uos iudicauero, subiiciam uos sceptro meo et imperio et inibo pactum uobiscum, et inducam uos in terram uestram in uinculis caritatis, ut ligati amore meo nequaquam a me possitis recedere. Transgressores autem et impios, qui cordis duritia in malis operibus perseuerant, eligam de uobis, non ad possidendum, sed ad abiiciendum: et educam quidem eos de terra incolatus eorum, ut educti non ingrediantur terram Isrel, sed in diuersis pereant regionibus, et distinctione bonorum et malorum cognoscatis, quia ego sum Dominus, qui facio cuncta iudicio. Ad reliqua festinat oratio, breuiterque percurrimus singula, ut sensum tantum legentibus prebeamus.

»Et uos, domus Isrel, hec dicit Dominus Deus, singuli post idola uestra ambulate, et seruite  eis. Quod si et in hoc non audieritis me et nomen meum sanctum pollueritis ultra in muneribus et in idolis uestris, in monte sancto meo, in monte excelso Isrel, ait Dominus Deus, ibi seruiet mihi omnis domus Isrel, omnis, inquam, in terra in qua placebunt mihi, et ibi requiram primitias uestras et initium decimarum uestrarum in omnibus sanctificationibus uestris; in odore suauitatis suscipiam uos cum eduxero uos de populis et congregauero uos de terris in quas dispersi estis, et sanctificabor in uobis in oculis nationum, et scietis quia ego Dominus.« De hoc monte in quo seruitura est Deo omnis domus Isrel, Isaias et Micheas pari uoce cecinerunt: »In nouissimis diebus  erit manifestus mons domus Domini in uertice montium, et eleuabitur super colles, et confluent ad eum omnes gentes, et ibunt populi multi, et dicent: uenite, ascendamus ad montem Domini, et in montem Dei Iacob, et docebit nos uias suas, et ambulabimus in semitis eius. De Sion enim enim exibit lex et uerbum Domini de Hierusalem .« Et rursum Isaias: »In montem, inquit, excelsum ascende, qui annuntias Sion: eleua et exalta uocem tuam, qui euangelizas Ierusalem .« Quem montem Sion aut Ecclesiam intelligimus, que interpretatur specula, et in altitudine sanctorum dogmatum constituta est, aut ipsum Dominum Saluatorem, in quo et primitie et decime et omnis cultura in odorem uertitur suauitatis:  ut omnes in circuitu nationes, uidentes populum Domini saluatum esse, glorificent Deum et cognoscant, qui saluati fuerint, quod ipse sit Dominus

»Cum induxero uos ad terram Isrel, in terram, pro qua leuaui manum meam, ut darem eam patribus uestris, tunc scietis quia ego sum Dominus.« Quando induxero, ait, uos in terram Isrel, pro qua leuaui manum meam, ut inducerem in eam patres uestros, quam illi suo uitio perdiderunt, et uos non tam uestro merito quam mea clementia recepistis.

»Et recordabimini uiarum uestrarum et omnium scelerum uestrorum quibus polluti estis in eis, et displicebitis uobis in conspectu uestro, in omnibus malitiis uestris quas fecistis. Et scietis quia ego  Dominus, cum benefecero uobis propter nomen meum, non secundum uias uestras malas, nec secundum scelera pessima domus Isrel, ait Dominus Deus.« Non possumus recordari scelerum nostrorum atque uitiorum, nisi inducti fuerimus in terram Isrel, ibique positi dicamus cum Apostolo: »Qui non sum dignus uocari apostolus, quia persecutus sum Ecclesiam Dei .« »Et displicebitis, ait, uobis in conspectu uestro, in omnibus malitiis uestris quas fecistis;« siue, ut interpretatus est Symmachus: »Et paruuli uobis uidebimini propter omnes malitias uestras, quas estis operati,« ut postquam excelsi fuerint, humiles esse se credant, quia Dominus humilibus dat gratiam. Et in alio loco scriptum est: »Ante contritionem exaltatur cor uiri, et ante  exaltationem humiliatur .« Superbiam enim contritio, et humilitatem sequitur altitudo. »Et scietis quia ego Dominus, cum benefecero uobis.« Et Dominum Saluatorem tunc magis cognouimus quando benefecit nobis, et passus est pro peccatis nostris, et portauit iniquitates nostras et pro nobis doluit, non pro aliquo merito eorum qui saluantur, sed propter nomen suum. Alioquin uite nostre, et scelera nostra pessima, non misericordiam meruere, sed penam. Quidquid autem de populo diximus Isrel, qui liberatus de Aegypto in solitudine multa commisit, et offendit Deum, et postea in terram repromissionis inductus, ueneratus idola lignaque et lapides coluit, et postea Dei clementia conseruatus  est, referamus ad eos, qui de Aegypto seculi huius manu excelsa Domini liberati sunt, et introducti in uitiorum solitudinem, rursum Aegyptum suspirarunt,  et fecerunt ea per que puniri debuerant, sed nichilominus per penitentiam non suo merito, sed Domini clementia, conseruati sunt.



LIBER NONUS.



PRAEFATIO.

Beatus Hieronymus cum ad hunc locum libri prophetici exponendo peruenisset, ita in exordio libri septimi exorsus ait: »Olim pueri legimus: Nihil tam facile est, quin difficile fiat, quod inuitus facias.« Hanc ego sententiam ideo hic posui, ut scias, doctissime  imperator, quod post excusationem qua me absoluere ab hoc opere uolebam, quam difficile mihi sit, quod aliis peritioribus forsitan facile est, ut propheticum librum mysteriis obscurissimis obuolutum exponam, quia ex proprio sensu hoc efficere non ualeo, sed et aliorum dicta pro caligantibus oculis senectute et aliquid sustinentibus beati Isaac, ad nocturnum lumen nequaquam ualeam relegere, que [qui] etiam ad solis dieique fulgorem uix habiles mihi ad legendum fiunt. Unde obsecro uenerationem tuam ut ea que ex sanctorum Patrum sententiis excerpsi et in ordine legenda disposui, benigne suscipias; et, ut iam ante dixi, si librorum breuitas uel longitudo inter se fuerint inequales, uisionum hoc breuitati imputes ac longitudini, dum ubicunque possumus,  iuncta nolumus separare, et dissonantia in unam astare [aptare] congeriem.



SEQUITUR CAPUT XX.

»Et factus est sermo Domini ad me, dicens: Fili hominis, pone faciem tuam contra uiam austri, et stilla ad Africum, et propheta ad saltum agri meridiani, et dices saltui meridiano: Audi uerbum Domini, hec dicit Dominus Deus: Ecce ego succendam in te ignem, et comburam in te omne lignum uiride et omne lignum aridum, non exstinguetur flamma succensionis, et comburetur in ea omnis facies ab austro usque ad aquilonem. Et uidebit uniuersa caro quia ego Dominus succendi eam, nec exstinguetur. Et dixi: A, a, a, Domine Deus; ipsi  dicunt de me: Nunquid non per parabolas loquitur iste?« etc. Loquitur autem sermo diuinus per saltus contra Ierusalem que bestiarum et ferocium hominum habitatio est, quod succendat eum omniaque ligna illius concrementur, nequaquam arbores uocans, que fructibus indigebant, sed ligna que incendio preparata, primumque comburit in eo lignum uiride, secundum quod in hoc eodem Propheta legimus: »Et a sanctis meis incipite.« Et postea aridum quod nichil in se poterat habere uiride, sanctos uidelicet simul et peccatores, ut alii captiuitatis mala morte effugiant, alii suppliciis tradantur eternis. Quodque infert: »Ab austro usque ad aquilonem,« hoc indicat ab Ierusalem usque ad Babylonem, ut omne iter pergentium in captiuitatem, gladio,  fame, pestilentia ruentium compleatur: his enim qui in Babylone sunt, Ierusalem ad austrum sita est. Quomodo e contrario olla Ieremie que significat Ierusalem, a facie aquilonis, id est Babylonis, succenditur. Et pulchre in principio stilla inquit, ad Africam, ut non tota Dei ira uideatur effusa, sed stilla quedam et pars. Sin autem in stilla, tanta seuitia,  quid in totis imbribus estimandum est, ut omnis caro, que uisura est salutare Dei, per syluarum incendium et flammam, que nullius exstinguatur auxilio, cognoscat quod ipse sit Dominus. Quod intelligens propheta respondit: »A, a, a, Domine Deus;« uel, ut Septuaginta transtulerunt, »nequaquam, Domine.« Et infert: »Ipsi dicunt ad me, Nunquid non per parabolas loquitur iste?« uel parabola est ista, que dicitur? Et est sensus, planius loquere, non intelligimus per parabolam quid loquaris: aperto sermone Dei nobis pande sententiam: potest autem tropologice theman et nageb et darom, quod Septuaginta posuerunt, Aegyptus intelligi. Legimus enim in Daniele crebro austrum pro Aegypto accipi, Aegyptus autem refertur ad mundi istius augustias. Prophetat igitur  Ezechiel, que mundo uentura sint mala, quem saltum uocat pomiferas arbores non habentem, sed habitaculum bestiarum, de quo et in uigesimo octauo psalmo dicitur: »uox Domini perficientis ceruos, et reuelabit condensa siluarum.« Iste sunt silue et saltus, qui plus deuorauerunt in prelio de exercitu Abessalon, quam interfecit gladius. Succenditurque in saltibus primum lignum uiride, et sic aridum, hi qui uiuunt in malo, et hi qui iustitie mortui sunt. Quodque dicitur: »Et comburentur in ea omnes facies ab austro usque ad aquilonem,« hoc dicit ab his qui feruente spiritu uidebantur usque ad eos qui, crescente iniquitate et refrigerata caritate multorum, calorem pristinum perdiderunt, ita ut omnis  caro perspiciat flammam Domini non exstingui, precaturque Propheta, ne fiat quod Dominus comminatus est, hoc est, ne succendatur saltus et ligna omnia concrementur, ut aut adhuc accipiant locum penitentie, aut sibi non imponatur necessitas tristia nuntiandi, presertim cum populus ea non intelligat, et obscuritate dictorum magis ad insaniam prouocetur.



CAPUT XXI. Sermo Domini contra Ierusalem de miseria gladii duplicati aut triplicati. Sermo Domini contra filios Ammon pro gladio euaginato.

»Et factus est sermo Domini ad me, dicens: Fili hominis, pone faciem tuam ad Ierusalem, et stilla ad sanctuaria, et propheta contra humum Isrel, et dices terre Isrel: Hec dicit Dominus Deus:  Ecce ego ad te et eiiciam gladium meum de uagina sua, et occidam in te iustum et impium. Pro eo autem quod occidi in te iustum et impium, egredietur gladius meus de uagina sua ad omnem carnem ab austro ad aquilonem, et sciet omnis caro quia ego eduxi gladium meum de uagina sua irreuocabilem,« etc. Quia supra dixerat: Ipsi dicunt de me, nunquid non per parabolas loquitur iste? et apertam populus sententiam flagitabat, idcirco Dominus id quod per metaphoram siue parabolam, et, ut alii uertere, prouerbium, est locutus, nunc manifestius loquitur, saltus Nageb et Darom et Theman esse Ierusalem, et templum illius sancta sanctorum, et omnem terram Iudee flammamque que combustura sit saltum intelligi gladium deuorantem, qui eductus sit  de uagina sua ut interficiat impium et iustum, hoc est enim lignum uiride et aridum. Unde et Dominus: »Si in ligno, ait, uiridi tanta faciunt, in sicco quid facient?«  Quodque ibi dixerat: »Et uidebit uniuersa caro quia ego Dominus succendi eam,« hoc est siluam siue flammam, nec exstinguetur, hinc aliis uerbis loquitur: Ut sciat omnis caro, quia ego Dominus eduxi gladium meum de uagina sua irreuocabilem.« uere enim contra Ierusalem non est flamma sopita nec exstinctum incendium, nec reuocatus gladius, quia modicum tempus in medio, et Ierusalem cum templo suo Babylonio igne succensa est.

»Et tu, fili hominis, ingemisce in contritione lumborum, et in amaritudinibus ingemisce coram eis.  Cumque dixerint ad te: Quare tu gemis? dices: Pro auditu, quia uenit et tabescet omne cor, et dissoluentur uniuerse manus, et infirmabitur omnis spiritus, et per cuncta genua fluent aque; ecce uenit et fiet, ait Dominus Deus.« Primum dixerat: »uaticinare uel stilla ad austrum, africum et meridiem, et ad saltum meridianum.« Quod quia uidebatur obscurum, et dicta prophete populus nesciebat, secundo ponitur manifestius, saltum meridianum esse Ierusalem, et omnes infructuosas arbores ad quarum radices securis posita sit, intelligi habitatores eius gladiumque interpretari pro incendio. Tertio iubetur prophete ut tacentibus illis nec interrogantibus cur ista uaticinatus sit, faciat per que interrogetur, et respondeat que Dominus est locutus.  Ingemisce, inquit, et eiulate non leui uoce nec dolore moderato, sed in contritione lumborum, ut gemitus tuus ex imis uisceribus et amaritudine animi proferatur. Et hoc facies coram eis, ut cum te interrogauerint cur tanto gemitu conteraris, et quid tibi mali acciderit, ut sic ingemescas, tu eis meo sermone respondeas: Idcirco plango, et dolorem cordis mei dissimulare non ualeo, quia auditus qui semper meis auribus insonuerat, opere completur, et uenit imminens uidelicet Babylonii furentis exercitus; qui cum uenerit et uallauerit Ierusalem, tunc tabescet omne cor, et dissoluentur uniuerse manus, ut occupante pauore mentes hominum, nullus audeat repugnare. infirmabitur enim omnium bellatorum spiritus, et  tanta cunctos occupabit trepidatio, atque formido, ut, timore cogente, artus et uiscera dissoluantur et uesica humorem tenere non ualeat, ita ut urina genua polluantur; naturale est enim ut timore cogente uesica laxetur, et aduersus hominis uoluntatem humor defluat. Quod quidem et in morborum magnitudine accidere solet, ut postquam uires defecerint egrotantium, non solum genua, sed et lectuli polluantur. Ecce, inquit, uenit quod sepe predixi, et opere completur, ac fiet, quod non ego, sed Dominus est locutus. Scio quemdam in contritione lumborum, et fluentibus aquis multa testimonia replicasse, ut Prophete castitas impleretur, et amaritudo animi et dolor mentis internus, quod aque seminum genua polluant, sed hec expositio ad presentem non pertinet  locum.

»Et factus est sermo Domini ad me, dicens: Fili hominis, propheta et dices: Hec dicit Dominus Deus: Loquere, gladius, gladius exacutus est, et limatus, ut cedat uictimas, exacutus est, et ut splendeat limatus est, qui moues sceptrum filii mei, succidisti omne lignum. Et dedi eum ad leuigandum ut teneatur manu. Iste exacutus est gladius, et iste limatus est, ut sit in manu interficientis; clama et ulula, fili hominis, quia hic factus est in populo meo. Hic in cunctis ducibus Isrel, qui fugerant gladio traditi sunt cum populo meo. Idcirco plaude super femur, quia probatus est, et hoc, cum sceptrum subuerterit et non erit, dicit Dominus Deus. Tu ergo, fili hominis, propheta, et percute manu ad manum, et  duplicetur gladius ac triplicetur gladius interfectorum: hic est gladius occisionis magne, qui obstupescere eos facit et corde tabescere, et multiplicat ruinas. In omnibus portis eorum dedi conturbationem gladii acuti et limati ad fulgendum, amicti ad cedem. Exacuere, uade ad dexteram siue ad sinistram quocunque faciei tue est appetitus, quin et ego plaudam manu ad manum, et implebo indignationem meam, ego Dominus locutus sum,« etc. Multum est si utramque ponam editionem, et librorum extenditur longitudo, maxime ubi aut nulla aut parua distantia est, ponam igitur nonnulla que discrepant pro eo quod nos diximus: Qui moues sceptrum filii mei, succidisti omne lignum.« Illi transtulerunt, »Interfice, contemne, repelle omne  lignum.« Rursum ubi nos diximus, »Qui fugerant gladio traditi sunt,« et illi et alii transtulerunt, »hospites mei siue habitatores.« Et ubi nos diximus: »Plaude super femur,« illi posuerunt, »Percute manu.« Et ubi transtulimus: »Et hoc cum sceptrum subuerterit,« illorum habet editio, »tribus repulsa est.« Loquitur autem ad gladium Nabuchodonosor, ut ueniat contra Ierusalem, et exacuatur atque limetur, multos enim esse cedendos, et ad ipsum apostropham facit: Tu es qui moues atque subuertis sceptrum filii mei, imperium uidelicet populi Isrel, et omne lignum succidis, uniuersam populi multitudinem. Dedi, inquit, istum gladium ut teneatur manu Nabuchodonosor et sit in manu uiri robustissimi.  Unde o propheta clama et ulula, et mala instantia uocis lamentatione testare. Hic gladius nulli pepercit, nec aliquem imminentium malorum reliquit expertem; factus est in populo, factus in ducibus Isrel, factus in hospitibus meis ac sacerdotibus, qui habitabant in templo meo. Idcirco »Percute femur siue manum, et habitum plangentis assume.« Hic enim gladius probatus est mihi. Et hoc cum sceptrum meum regnumque subuerterit, quod ultra non erit, et in Sedecia rege finietur. Iterum tibi, Propheta, iubeo, ut qui femur percusseras, pro stupore et miraculo percutias et manus, ut non solum semel, sed secundo ac tertio gladius ueniat ad interficiendum, primo enim uenerat Nabuchodonosor, quando tulit Ioachim. Et secundo quando regnabat Ioachim.  Tertio quando Sedecias. Et hic est gladius triplicatus, quando facta est magna occisio, et intantum multiplicauit ruinas, ut obstupescerent animo et corde tabescerent, et in omnibus portis eorum daret conturbationem; precipitur ergo illi, hoc est, gladio acuto et limato ad fulgendum, amictoque et expedito et parato ad cedem, ut uadat siue ad dexteram uoluerit, siue ad sinistram: quocumque, ait, faciei tue placuerit, audacter ingredere, me habens ducem, me adiutorem: »Ego plaudam manu ad manum,« ut seuientem te contra aduersarios meos, quasi fautor tuus et exhortator instigem. Ne dubites, ne formides, et pati timeas quod passus est Sennacherib. Ego Dominus sum locutus, mee minister es uoluntatis, meam comple sententiam, possumus iuxta  gladium acutum paratumque ad cedem, accipere diabolum, de quo ait Apostolus: »Tradere huiuscemodi Satane in interitum carnis, ut spiritus saluus fiat .« Et in alio loco: »Hymeneus et Alexander, quos tradidi Satane ut discant non blasphemare .« Et in psalmis scriptum est: »Misit furorem, et iram, et angustiam, immissionem per angelos pessimos .« Hunc quidam putant gladium et in manu fuisse angeli, quando sub Dauid percutiebatur Ierusalem. Alii autem et de illo dici gladio suspicantur, de quo in Euangelio scriptum est: »Non ueni pacem mittere super terram, sed gladium ,« et diuidere inter se omnem consanguinitatis affectum, ut  mali corruant et sancti resurgant. Sed hoc impium est credere de gladio Saluatoris et non potius de diabolo, qui Domini in ecclesia sceptra subuertit, qui interfecit cunctos in populo, et duces et hospites Dei. Et tunc a Domino comprobatur quando Iudam proditorem et similes eius subuerterit, qui postquam comedit buccellam, »intrauit in illum Satanas .« Duplicaturque et triplicatur gladius interfectorum ut soluatur peccatum Ierusalem, quia suscepit de manu Domini duplicia peccata sua. Gaudet autem Dominus et exsultat et hortator est gladii seuientis ut uadat siue ad dexteram, siue ad sinistram, et quocunque eum faciei sue tulerit appetitus, ut interfectis malis remaneant boni, et impleatur  illud quod scriptum est: Quid paleis ad frumentum? dicit Dominus.

»Et factus est sermo Domini ad me dicens: Et tu, fili hominis, pone tibi duas uias ut ueniat gladius regis Babylonis. De terra una egredientur ambo: et manu capiet coniecturam: in capite uie ciuitatis coniiciet, uiam pones ut ueniat gladius ad Rabbath filiorum Ammon et ad Iudam in Ierusalem munitissimam. Stetit enim rex Babylonis in biuio, in capite duarum uiarum diuinationem querens, commiscens sagittas; interrogauit idola, exta consuluit. Ad dexteram eius facta est diuinatio super Ierusalem, ut ponat arietes, ut aperiat os in cede, ut eleuet uocem in ululatu, ut ponat arietes contra portas, ut comportet aggerem, ut  edificet munitiones. Eritque quasi consulens frustra oraculum in oculis eorum et sabbatorum otium imitans: ipse autem recordabitur iniquitatis ad capiendum. Idcirco hec dicit Dominus Deus, pro eo quod in memoriam reuocastis iniquitates uestras, et reuelastis preuaricationes uestras, et apparuerunt peccata uestra in omnibus cogitationibus uestris; pro eo, inquam, quod in memoriam reuocastis, manu capiemini.«  Scio me in hoc loco iuxta LXX interpretes multiplicem legisse expositionem Rabbath filiorum Ammon referentis ad gentium populum, Iudam uero et Ierusalem ad eos qui sub Christi nomine congregantur, et factis dent nominis dignitatem, regemque confusionis diabolum stare in omni uiarum capite et insidiari in occulto,  implerique illum uersiculum: »Iuxta semitam scandalum posuerunt mihi .« Et stare eum in biuio, uel eos, qui sui sunt tenere cupientem, uel nouum sibi acquirere seruitium, et semper ad dexteram pergere, ad eos scilicet qui in dextera parte sunt positi, ut expugnet eos, ut exsultet in cede, ut arietibus et congestione operum terrenorum capiat miseram Ierusalem. Et primo quidem ut uideatur ei nichil agere et frustra conari. Illo uero recordante iniquitates eorum, qui in ecclesia commorantur, imo malis operibus reducunt aduersarias potestates in memoriam scelerum pristinorum, patefiunt omnia peccata populi et cogitationes eorum, et idcirco capiuntur, quia nouis uetera delicta cumularunt. Hec  alius dixerit nobis cepte historie ueritas prosequenda est. Cum, inquit, dixisset mihi sermo diuinus: »Propheta, fili hominis, et loquere ad gladium, et dic: Gladius gladius,« et cetera que prophetia gladii continentur. »Secundo factus est ad me sermo Domini, dicens:« uis, fili hominis, scire quis iste sit gladius, et apertius pesonam discere gladii seuientis? Ausculta que dico: pone duas uias, ut per illas gladius ueniat regis Babylonis, qui egredietur quidem uno itinere Chaldeorum, sed cum uenerit per desertum et solitudinem ad biuium terre Arabie, que appellatur filiorum Ammon, quarum una uia Ierusalem ducit ad dextram partem: sinistra uero ad Rabbath filiorum Ammon, que est ciuitas metropolis, et hodie Philadelphia nominatur. Memor, inquit,  internecionis que accidit regi Assyrio, quando centum octoginta quinque millia una nocte sunt cesa, formidabit ad partem dexteram declinare, et ire contra munitissimam Hierusalem, sed stabit in ipso compito, et ritu gentis sue oraculum consulet, ut mittat sagittas in pharetram, et commisceat eas inscriptas siue signatas nominibus singulorum, ut uideat cuius sagitta exeat, et quam prius ciuitatem debeat oppugnare. Hanc autem Greci siue nominant. Interrogauit igitur idola, exta consuluit. Ad dexteram facta est diuinatio eius, ut pergeret contra Ierusalem et oppugnaret eam, aggeres comportaret, arietes poneret, edificaret munitiones, urbemque concluderet. Et in cede aperiret os suum, et fremitum exsultantis et ululantis exercitus  concitaret. Hoc, inquit, faciens uidebitur habitatoribus Ierusalem oraculum frustra consulere, et quasi sabbatorum otium tenere, ludere uidelicet et nichil operis perpetrare. Rex autem Babylonis non in sua fortitudine, sed in iniquitate populi confisurus est, qua eos scit offendisse Deum, et peccata patrum nouis cumulasse delictis, et preuaricationes eorum omnibus patuisse, et idcirco non dubitauit de uictoria, quia confidet de iniquitate Ierusalem. Hec iuxta Hebraicum, a quo LXX non tam sensu quam uerbis in plerisque discordant.

»Tu autem, profane, impie dux Isrel, cuius uenit dies in tempore iniquitatis prefinita, hec dicit Dominus Deus: Aufer cidarim, tolle coronam, nonne hec est que humilem subleuabit, et sublimem  humiliabit? Iniquitatem, iniquitatem, iniquitatem ponam eam, et hoc non fiet donec ueniat cuius est iudicium et tradam ei.« Post urbis Ierusalem subuersionem et captiuitatem populi ad ducem Isrel sermo dirigitur, quem nemini dubium est significari Sedeciam in quo regum Isrel de stirpe Dauid imperium finitum est. uenit, inquit, tibi dies, que longo tempore prefinita est in te, et propter te sacerdotium et regnum interiit populi Iudeorum. Cidaris enim insigne pontificis est: corona, hoc est diadema, regis indicium, nonne hec est cidaris et hec corona, que nichil fecit iudicio, sed ad imitationem regis Babylonii, quos uolebat exaltabat, et quos uolebat humiliabat? Propterea non semel, nec iuxta LXX bis, sed tertio iniquitatem ponam tibi in perpetuum,  que non statim tibi reputata est, sed donec ueniat Christus cuius est iudicium, et tradat ei Pater regnum et sacerdotium, uel ecclesiam de gentibus congregatam: »Non enim Pater iudicat quemquam, sed omne iudicium dedit Filio .« Et in alio loco: »Deus, ait, iudicium tuum regi da, et iustitiam tuam filio regis .« Iste est cui repositum est imperium et sacerdotium sempiternum. De quo loquebatur et Iacob: »Non deficiet princeps ex Iuda, neque dux de femoribus eius, donec ueniat cui repositum est, et ipse erit exspectatio gentium .« In eo loco ubi nos interpretati sumus, »Nonne hec est,« pulchre transtulit Symmachus »neque hoc, neque illud.« Quia enim dixerat,  »aufer cidarim, tolle coronam,« subiunxit, »neque hoc, neque illud est,« id est, regnum cessabit et sacerdotium. Unde qui postea usque ad aduentum Christi reges fuerunt pariter et sacerdotes. Quorum unus Hyrcanus Pontifex diadema capiti suo imposuit, frustra sibi et hoc et illud uoluit uindicare, cum regnum ei non deberetur post Sedeciam, sed illi cui repositum erat, et qui fuit exspectatio gentium, de quibus loquitur et Malachias: »uos sacerdotes, qui contaminatis nomen meum .« Et post paululum: »Non est uoluntas mea in uobis, et uictimas non suscipiam de manibus uestris. Ab ortu enim solis usque ad occasum magnum est nomen meum in gentibus, et in omni loco sacrificatur, et offertur nomini meo oblatio  munda.« Que munda oblatio sine sanguine hircorum, arietum atque taurorum in Christi completur aduentu, quoniam uenit desideratus gentibus et ortus est sol iustitie, in cuius pennis est sanitas.

»Et tu, fili hominis, propheta et dic: Hec dicit Dominus Deus ad filios Ammon et ad opprobium eorum. Et dices, Mucro, mucro, euagina te ad occidendum, lima te, ut interficias et fulgeas. Cum tibi uiderentur uana et diuinarentur mendacia, ut dareris super colla uulneratorum impiorum, quorum uenit dies in tempore iniquitatis prefinita. Reuertere ad uaginam tuam, in locum in quo creatus es, in terra natiuitatis tue iudicabo te et effundam super te indignationem meam, in igne furoris mei sufflabo in te, daboque te in manibus hominum  stultorum et fabricantium corruptionem. Ignis eris cibus, sanguis tuus erit in medio terre, obliuioni traderis, quia ego Dominus locutus sum.« Gladium regis Babylonis stetisse in capite duarum uiarum, in compito dextere et sinistre, quarum altera ducebat Ierusalem, altera ad Rabbath filiorum Ammon, et exisse sortem ut pergeret prius contra Ierusalem, supra legimus, quia expugnata et capta regnum quoque et sacerdotium eius in eternum perisse prenuntiat. Residuum erat filiis Ammon, et ipse diuisionis ordo poscebat, quid de sinistra uia factum esset. Unde imperatur prophete ut loquatur ad filios Ammon et ad opprobrium eorum, quod et ipsi capiendi sint, et ad eumdem gladium sermonem dirigit. O mucro, mucro, qui paratus es ad cedem, qui limatus  ut fulgeas et interficias? Licet tibi idola responderint et uanum sit omne quod a demonibus respondetur, ut uidelicet uulneratorum ceruicibus immineres, et per te compleretur quod multo Dominus tempore fuerat comminatus, tamen expleto opere tuo, quod egisti contra filios Ammon, reuertere ad uaginam tuam, id est in Babylonem, ad locum in quo factus es et creatus, ut in terra natiuitatis tue iudicem te et effundam super te indignationem meam, et Medorum atque Persarum uirtute capiaris. Quod plenius in Isaie uolumine dicitur, in uisione contra Babylonem: »Ecce ego suscitabo super eos Medos.« Et post paululum: »Et erit Babylon illa gloriosa in regnis, inclyta in superbia Chaldeorum, sicut subuertit Deus  Sodomam et Gomorram, non habitabitur usque in finem .« Et quia semel sub persona gladii de rege, imo regno Babylonis loquebatur, seruat . In igne, inquit, furoris mei sufflabo in te, ut faciam te igne consumi, et tradam in manibus hominum stultorum et imperitorum, qui artem non habent cudendi gladios et acuendi, ut nequaquam ultra acuaris, limeris et fulgeas ad occidendum, sed sis ignis, cibus sanguisque tuus, quem fudisti cunctis spectantibus, in te potius redundet, et tradaris eterne obliuioni, et pereas in perpetuum, quia ego Dominus locutus sum, cuius dixisse fecisse est.



CAPUT XXII. Sermo Dei contra Ierusalem pro effusione sanguinis, et ceteris malis: de populo conflando sicut metallum,  ubi sit qui interponat sepem, de leone rugiente, etc.

»Et factum est uerbum Domini ad me dicens: Et tu, fili hominis, nonne iudicas ciuitatem sanguinum? Et ostendes ei omnes abominationes suas, et dices: Hec dicit Dominus Deus: Ciuitas effundens sanguinem in medio sui ut ueniat tempus eius, et que fecit idola contra semetipsam, ut pollueretur. In sanguine tuo, qui a te effusus est, deliquisti, et in idolis tuis que fecisti polluta es, et appropinquare fecisti dies tuos, et adduxisti tempus annorum tuorum; propterea dedi te opprobrium gentibus et irrisionem uniuersis terris; que iuxta sunt et que procul a te triumphabunt de te, sordida nobilis, grandis interitu. Ecce principes Isrel, singuli in brachio suo fuerunt in te ad effundendum sanguinem, patrem  et matrem contumeliis affecerunt in te, aduenam calumniati sunt in medio tui, pupillum et uiduam contristauerunt apud te: sanctuaria mea spreuistis, sabbata mea polluistis. uiri detractores fuerunt in te ad effundendum sanguinem, et super montes comederunt in te. Scelus operati sunt in medio tui. uerecundiora patris discooperuerunt in te, et in munditiam menstruate humiliauerunt in te. Et unusquisque in uxorem proximi sui operatus est abominationem, et socer nurum suam polluit, nefarie frater sororem suam filiam patris sui oppressit in te. Munera acceperunt apud te ad effundendum sanguinem, usuram et superabundantiam accepisti et auare proximos tuos calumniata es, meique oblita es, ait Dominus Deus. Ecce complosi  manus meas super auaritia tua, quam fecisti, et super sanguinem qui effusus est in medio tui. Nunquid sustinebit cor tuum, aut preualebunt manus tue in diebus quos ego faciam tibi? ego Dominus locutus sum et faciam, et dispergam te in nationes, et uentilabo te in terras, et deficere faciam immunditiam tuam a te, et possidebo te in conspectu gentium, et scies quia ego Dominus,« etc.  Et tu, ait, fili hominis, utar enim consueto ad te uocabulo, iudica ciuitatem sanguinum, et ostende illi omnes abominationes suas, ut sciat se imminentem captiuitatem merito sustinere, et in multis sanguinibus adduxisse tempus ruine sue, primum omnium scelerum pro Deo idola uenerata  es, et adorasti opera manuum tuarum, et appropinquare fecisti tempus annorum tuorum, quod multo tempore dicebatur et differebatur ut ageres penitentiam: »Tu autem secundum impenitens cor tuum thesaurizas tibi iram in diem ire .« Idcirco dedi te opprobrium gentibus et illusionem uniuersis terris, que in circuitu tuo sunt, tam iuxta quam procul, que triumphabunt de te siue illudent tibi. »Sordida nobilis, grandis interitu.« Sordida, quia munda esse desisti; »nobilis« in malo, que quondam in bono cunctas urbes nobilitate superabas; »grandis interitu,« ut quanto sublimior eras, tanto fortius rueres. Et interim ut cetera pretermittam, pauca numerabo que in te fuerint, principes tui non iustitia sed roboris et brachii fortitudine iudicantes,  fuderunt in te innoxium sanguinem. Alii patrem et matrem contumeliis affecerunt siue maledixerunt parentibus, Scriptura dicente: »Qui maledixerit patri et matri, morte morietur.« Aduenam et peregrinum oppresserunt in medio tui, quasi non illis sufficeret pro omni angustia peregrinatio et exsilium patrie, pupillum et uiduam contristauerunt siue oppresserunt apud te, ut quorum omne presidium est in legum iustitia, non solum contristarentur, sed opprimerentur a te. Sanctuaria mea siue sancta contempsistis, et sabbata mea polluistis, ut non discerneretis inter sanctum et pollutum, inter decretum religioni diem, otiumque sabbati, ad culturam Dei, et ceteros dies, quibus operari et seruire carnis necessitatibus lege permissum est. »uiri detractores,«  siue iuxta Symmachum et Theodotionem »dolosi,« quod in Hebreo dicitur rachil, et homicide erant in te, ut blasphemarent Deum, siue cuncta dolo agerent aut uiolentia. Et comederunt in montibus alta sapientes, et eleuati contra Deum superbia, scelus siue incestum operati sunt in medio tui, ut quod in angulis quoque et secreto rare fit, quando a malis conscientie hominum deuitantur, hoc tu in propatulo feceris. Quid sit autem incestum sequens sermo significat: »uerecundiora patris nudauerunt in te,« nouerce contra fas et licitum copulati, »et immunditiam menstruate humiliauerunt in te,« non parcentes nature nec inducias dantes turpitudini, et ad uxorem proximi sui adhinnientes. Quodque hoc sceleratius est, socer exarsit in nurum, et frater sororis  iura nesciuit, ut non uterinam, sed de eodem patre uiolaret sororem. Acceperunt munera ut innocentem sanguinem funderent, necessitatem pauperum uerterunt in lucrum, ut usuram acciperent et superabundantiam, et propter auaritiam amicos calumniati sunt. Hoc autem, inquit, fecisti, o Hierusalem, quia mei oblita es: memoria enim Dei excludit cuncta flagitia. Unde habitum Domini irascentis assumpsi, et complosi manus meas contra auaritiam tuam, et contra sanguinem, qui effusus est in medio tui, ut intelligas et mente cognoscas utrum uel animo uel manibus possis meam iracundiam sustinere. »Ego enim Dominus locutus sum, et ego faciam,« ut postquam capta fuerit Ierusalem, dispergam te in  nationes, et uentilem in erem quasi inutiles paleas huc illucque rapiendas. Tanteque clementie sum, ut seuitia mea uertatur in misericordiam. Omnia enim faciam ut deficiat immunditia tua a te, et recipias pristinam puritatem, quam cum receperis, possidebo te in conspectu omnium gentium, ut cum a me possessa fueris, tunc intelligas quod ipse sim Dominus.

»Et factum est uerbum Domini ad me, dicens: Fili hominis, uersa est mihi domus Isrel in scoriam. Omnes isti es et stannum et ferrum et plumbum in medio fornacis, scoria argenti facti sunt. Propterea hec dicit Dominus Deus, eo quod uersi estis omnes in scoriam, idcirco ecce ego congregabo uos in medio Ierusalem congregatione argenti et eris et ferri et stanni, et plumbi in medium  fornacis, ut succendam in ea ignem ad conflandum, sic congregabo in furore meo et in ira mea, et requiescam, et conflabo uos, et succendam uos in igne furoris mei, et conflabimini in medio eius, ut conflatur argentum in medio fornacis, sic eritis in medio eius. Et scietis quia ego Dominus effuderim indignationem meam super uos.« Porro scoria, sordes et purgamenta metallorum sonat. Et consequenter captiuitate uicina, imo imminente urbis excidio, ignis adhibetur, ut sub translatione conflationis purum argentum remaneat, quod ere, stanno, ferro, plumboque mistum fuerat atque uiolatum. Quorum tria es, stannum et plumbum, fusilis materie sunt, et igni soluuntur; ferrum uero inter incudem et malleum mollescit atque tenuatur, et diuersas  uersas accipit formas, prout uoluntas artificis fuerit. Sicut igitur argentum, quod supradicta metalla uiolarunt, in fornacem mittetur, ut ablatis sordibus et adulterinis materiis purum remaneat, ita, inquit, congregabo uos in medium Ierusalem et Babylonia obsidione circumdabo, ut succendam in uobis ignem ad conflandum. Quodque ibi facit flammarum ardor immensus, hic fames et pestilentia faciet, ut postquam congregauero uos atque succendero in igne furoris, tunc requiescam, et contentus dolorem penarum uestrarum ultione compescam. Et hoc totum faciam ut postquam effudero indignationem meam super uos, finis uestri cruciatus mei notitia sit. Et sciatis quia ego sum Dominus iudex omnium et retributor. Quod autem dicatur esse conflator, et in  multis quidem aliis locis, sed maxime in Malachia et Isaia legimus, quorum alter: »Ecce, inquit, Dominus egreditur quasi ignis conflatorii, et sicut herba lauantium, et sedebit conflans quasi aurum et argentum, et conflabit filios Leui.« Alter: »Et lauabit Dominus sordes filiorum et filiarum Sion, et sanguinem mundabit de medio eorum spiritu iudicii et spiritu combustionis. Et puto illud sonare quod in psalmis dicitur: »Proba me, Domine, et tenta me;« post quod infertur, »Ure renes meos et cor meum,« ut uniuersa lumborum noxii in me humoris pituita siccetur. Quod de Ierusalem intelleximus, intelligamus de animarum statu, que pure a Deo condite sunt, aurumque in sensu atque sapientia, et argentum in  sermone atque eloquio susceperunt, ut quod mente conceperint, uerbis explicent. De argento legimus, »Eloquia Domini, eloquia casta, argentum igne examinatum, probatum terre, purgatum septuplum; de auro similiter et argento sexagesimus septimus continet Psalmus in quo scriptum est: Si dormieritis inter medios cleros penne columbe deargentate, et posteriora siue interiora dorsi eius in uirore aut pallore auri. Omnis enim gloria filie regis intrinsecus, que loquitur in Cantico canticorum: »Introduxit me rex in cubiculum suum.« Qui inter duo dormierit et requieuerit testamenta, statim assumpsit pennas columbe deargentatis aurique in cordis thesauro fulgore radiabit. Ad hunc sensum reor et illa esse referenda quod peccatoribus  et qui meruerunt offensam Dei, celum eneum, terra sit ferrea, et maxime terra Aegypti de qua educit Dominus Isrel, quasi de fornace ferrea. In Zacaria quoque iniquitas sedet super talentum plumbi. Et in Exodi cantico dicitur, »Demersi sunt quasi plumbum in aqua uiolentissima.« Graui enim peccatorum pondere premebantur et loqui poterant, »Quasi onus graue grauate sunt super me.« Quomodo autem auri speciem adulterina eris similitudo mentitur, sic argenti candorem stannum simulat, quod simplex et rusticus non facile dignoscit. Et sepe accidit ut aurum et argentum heretica prauitate commistum, igne Spiritus sancti et Domini iudicio separetur, et purum aurum remaneat, et argentum, de quo dicit propheta: »Dedi eis aurum et argentum,  ipsi autem fecerunt ex eis Baal.« Cui simile est, Eduxi eos in argento et auro, et non erat in tribubus eorum infirmus. Finisque penarum omnium sit nosse quod ipse sit Dominus.  »Omnes, inquit, isti sunt mihi, es, stannum, et ferrum, et plumbum in medio fornacis.« Ac si aperte dicat: Purgare eos per ignem tribulationis uolui, et argentum illos uel aurum fieri quesiui, sed in fornace mihi in es, stannum, ferrum et plumbum uersi sunt, quia non ad uirtutem, sed ad uitia etiam in tribulatione proruperunt. Aes quippe dum percutitur, amplius metallis ceteris sonitum reddit. Qui igitur in percussione positus erumpit ad sonitum murmurationis, in es uersus est in medio fornacis; stannum uero cum ex arte componitur, argenti speciem mentitur.  Qui ergo simulationis uitio non caret in tribulatione, stannum factus est in fornace. Ferro autem utitur, qui uite proximi insidiatur. Ferrum itaque in fornace est qui nocendi malitiam non amittit in tribulatione. Plumbum quoque ceteris metallis est grauius. In fornace ergo plumbum inuenitur, qui sic peccati sui pondere premitur, ut etiam in tribulatione positus, a terrenis desideriis non leuetur. Hinc rursum scriptum est: »Multo labore sudatum est, et non exiuit de eo nimia rubigo eius neque per ignem;« ignem quippe nobis tribulationis admouet, ut in nobis rubiginem uitiorum purget, sed nec per ignem rubiginem amittimus, quando et inter flagella uitio non caremus. Hinc propheta dicit: »Frustra  conflauit conflator, malitie eorum non sunt consumpte.

»Et factum est uerbum Domini ad me, dicens: Fili hominis, die ei, Tu es terra immunda, et non compluta in die furoris. Coniuratio prophetarum in medio eius, sicut leo rugiens rapiensque predam, animas deuorauerunt: opes et pretium acceperunt, uiduas eius multiplicauerunt in medio illius. Sacerdotes eius contempserunt legem meam, et polluerunt sanctuaria mea. Inter sanctum et profanum non habuere distantiam, inter pollutum et mundum non intellexerunt, et a sabbatis meis auerterunt oculos suos, et coinquinabar in medio eorum. Principes eius in medio illius quasi lupi rapientes predam ad effundendum sanguinem, et  perdendas animas, et auare sectanda lucra. Prophete autem eius liniebant eos absque temperamento, uidentes uana et diuinantes eis mendacium, dicentes, Hec dicit Dominus Deus, cum Dominus non sit locutus: Populum terre calumniabantur calumnia, et rapiebant uiolenter, egenum et pauperem affligebant, et aduenam opprimebant calumnia absque iudicio. Et quesiui de eis uirum qui interponeret sepem, et staret oppositus contra me pro terra, ne dissiparem eam, et non inueni. Et effudi super eos indignationem meam, in igne ire mee consumpsi eos. uiam eorum in caput eorum reddidi, ait Dominus Deus.«  Poterat diligens auditor inquirere que esset scoria que argenti uiolauerit puritatem, et ere, et plumbo, stanno,  ferroque miscuerit. Quod ibi igitur sub persona urbis et fornacis expressum, et hic sub specie terre que non sit rigata, nec pluuiam susceperit, predicatur: Pluuias illas debenus intelligere de quibus scriptum »est: Mandabo nubibus ne pluant super eam imbrem ,« quem exspectamus quando datur nobis pluuia temporanea et serotina, de qua scriptum est: »Pluuiam uoluntariam segregabis, Deus, hereditati tue .« [Greg.] uideamus hoc quod per prophetam alium narrat Dominus quod fecerit iratus cum dicit: »Plui super ciuitatem unam, et super alteram ciuitatem non plui: pars una compluta est, et pars que compluta non est aruit .« Cum enim sancte exhortationis uerba alia mens suscipit, alia suscipere recusat, super unam  ciuitatem Dominus pluit, et super alteram non pluit; cum uero et ipse proximus qui audit, ab aliis se uitiis corrigit, atque ab aliis emendare contemnit, una eademque ciuitas et ex parte compluitur, et ex parte arida remanet, in qua a se predicationis pluuiam repellit. Sunt enim quidam, qui exhortationis uerba omnino non audiunt, hi penitus pluuiam suscipere nolunt. Et sunt quidam qui audiunt, et tamen hec medullitus non sequuntur, quia alia in se uitia resecant, sed in aliis grauiter perdurant. Sepe enim quosdam uidemus qui per predicationis uerbum a semetipsis auaritie estum repellunt, et non solum aliena iam non rapiunt, sed et propria indigentibus largiuntur; nec tamen ire stimulos edomant  nec patientie moderamina per mentis tranquillitatem seruant. Et sepe alii exhortationis uerbum in semetipsis suscipiunt, carnis iam immunditiam uincunt, corpus in castitate custodiunt; nec tamen adhuc animos sicut debent in proximos inclinant, sed per rigorem superbie in cogitatione se eleuant. In istis pars una compluta est, que fructum fecit, et pars que compluta non est aruit; quia exhortationis uerbum non plene suscipiens, a bono opere sterilis remansit.  Dies autem furoris est, quem sibi unusquisque conciliat multitudine peccatorum. Scire cupimus que sit urbis scoria, que terre durissime et plene ueprium sentiumque squalor. Coniuratio, inquit, prophetarum, siue iuxta Septuaginta, ducum in medio eius habentium similitudinem  leonis, de quo scripsit et Petrus: »Aduersarius noster diabolus quasi leo rugiens circuit ,« qui leo omnesque socii eius non querunt corpora deuorare, sed animas, accipiuntque mercedes, et pecunia cuncta diiudicant, quod in illo quidem tempore accidisse populo Iudeorum nulli dubium est. Propter sacerdotes enim et principes et Prophetas adduxit Dominus super eos malum. Sed in nostra Ierusalem hoc sepe conspicimus, qui iuxta Septuaginta deuorant animas in potentia, et pretium accipiunt, ut multas uiduas faciant, que sponsum Dominum perdiderunt. Horum autem prophetarum factio est et coniuratio ut inuicem sui fautores sint, et omnia turpis lucri causa faciant. Sacerdotes qui presules templi esse deberent, et ex  quorum ore notitia legis inquiritur, uiolant sanctuaria, nullamque inter sanctum et profanum nisi pecunie habent distantiam, auertunt oculos a sabbatis, et Dei requiem que in notitia Scripturarum est, non recogitant, nec dicunt cum Propheta: »Reuela oculos meos, et considerabo mirabilia de lege tua .« Neque illud Apostoli: »Nos autem omnes reuelata facie gloriam Domini contemplamur . Inter tales prophetas et sacerdotes medius Dominus inquinatur, de quo scriptum est: »Medius inter uos stat, quem uos ignoratis .« Prophete igitur siue duces leonibus comparantur, principes autem quos inferioris gradus homines intelligimus, luporum imitantur rapinam, ut effundant sanguinem non corporum, sed  animarum, et auare sectantur lucra, nequaquam illo contenti: »Qui seruiunt altari, uiuunt de altari,« sed postquam ad ministerium Dei accesserint, Cresi diuitias congregant. Prophete quoque illi qui uentura prenuntiant, liniebant eos absque temperamento, de quo supra diximus, uaticinantium prophetarum qui absque commistione palearum linierunt parietem, qui imbribus dissipatur. Istiusmodi uident uana, et non tam prophetant quam diuinant mendacium, dicentes terre miserabili: Hec dicit Dominus, ista promittit cum Dominus non sit locutus ad eos. Populus autem terre nequaquam Dei, sed terrenorum operum, principum ac sacerdotum emulator existens, per calumniam et potentiam  cuncta faciebat, non diuites, sed pauperes opprimens. De quibus scriptum est: »Paupertas non sustinet comminationem, et Redemptio anime uiri proprie diuitie .« Aduenam quoque atque peregrinum, qui necdum ciuis ecclesie sue fuerat effectus, sed tantum auditor, et habens initia fidei, opprimebant calumnia, ut postquam circuissent mare et aridam, facerent unum proselytum, facerent eum filium gehenne. Inter tanta autem uitia et scelerum multitudinem, quesiui de eis uirum, qui ire mee posset resistere, et instar Moysi et Aaron, et Samuelis igni meo, et incendio se opponere, et non potui reperire. Propterea totam super eos effudi indignationem meam et consumpsi eos, non absque mensura atque iudicio, sed ut redderem  uias eorum in capita illorum, uel propria peccata que fecerant, auctoribus tribuens, uel certe in capita populi, ducis, principis ac Prophetarum, quorum nullus fuit qui irascenti Domino auderet resistere, et quorum causa terra squalida atque deserta imbrem Domini suscipere non meruit.



CAPUT XXIII. Sermo Domini contra Oollam et Oolibam sorores meretricis, de immunditiis ipsarum: de ultione Dei in illas pro idolis.

»Et factus est sermo Domini ad me dicens: Fili hominis, due mulieres filie matris unius fuerunt, et fornicate sunt in Aegypto, in adolescentia sua fornicate sunt, ibi subacta sunt ubera earum: et fracte sunt mamme pubertatis earum; nomina  earum Oolla maior, et Ooliba soror eius. Et habui eas et pepererunt filios et filias, et nomina earum Samaria Oolla, et Ierusalem Ooliba. Fornicata est igitur super me Oolla, et insaniuit ad amatores suos in Assyrios, qui appropinquabant ei uestitos hyacinthinis, principes et magistratus, iuuenes cupidinis, uniuersos equites ascensores equorum; et dedit fornicationes suas super eos, electos filios Assyriorum uniuersos, et in omnibus super quos insaniuit in immunditiis polluta est. Insuper et fornicationes suas quas habuerat in Aegypto non reliquit. Nam et illi dormierant cum ea in adolescentia eius, et confregerant ubera pubertatis illius, et effuderunt fornicationem suam super illam. Propterea tradidi illam in manus amatorum  suorum, in manus filiorum Assur, super quorum insaniuit libidine. Ipsi discooperuerunt ignominiam eius, filios et filias illius tulerunt, et ipsam occiderunt gladio. Et facte sunt famose mulieres, et iudicia fecerunt in ea,« etc.  Duodecim tribus Isrel que fuerunt iuncte in Aegypto postea esse diuisas in duas, et decem tribus appellatasque Iudam et Isrel Regum et Scriptura testatur. Iude regnauit de stirpe Dauid, Roboam filius Salomon in Ierusalem, ubi erat templum et sacerdotes, et magna pars tribus Leui. Decem autem tribus in Samaria Ieroboam filius Nabadi, de tribu Ephraim et Ioseph, quarum Samaria nunc appellatur Oolla, quod in lingua nostra  sonat tabernaculum. Ierusalem uero Ooliba, hoc est tabernaculum meum in ea, siquidem et in decem tribubus erat tabernaculum, non Dei sed idolorum. Aureos enim Ieroboam ut populum auerteret a cultu Dei, uitulos collocarat in Dan et Bethel. Dicamus ergo de singulis. Due iste mulieres, Samaria et Ierusalem, filie fuerunt matris unius de Isrel stirpe generate, et fornicate sunt in Aegypto in adolescentia sua. Neque enim accepissent legem educte de Aegypto in monte Sina, prohibentem eos uenerari idola nisi in Aegypto fuissent Aegyptia portenta uenerate. Potest autem mater ambarum esse Cethea, de qua supra legimus: »Pater uester Amorrheus, et mater uestra Cethea .« Sed et quando dicitur: »Unusquisque abominationes Aegypti auferat  ab oculis suis,« hoc significat quod in Aegypto Isrel idolis seruierit, et ibi ceciderint, siue fracta sint ubera uirginitatis eius. Maiorque Samaria dicitur et senior, uel propter multitudinem decem tribuum: uel quia post mortem Moysi de Ephraim tribu Iesu filius Naue populo prefuit. Unde et Ieroboam, qui scidit eas, a domo Dauid fuisse legimus, et habuit eas Deus, siue facte sunt eius quando ingemuerunt ab operibus Aegypti, luto prius et lateri seruientes, que postea illi filios et filias uel in solitudine, uel in repromissionis terra genuerunt. Primumque fornicata est Oolla, id est Samaria, super Deum, quando insaniuit in Assyrios qui uestiti erant hyacinthinis, et non quoslibet de populo, sed duces et magistratus, nec etate confectos, sed iuuenes omnes, equites  electos, quorum secuta est idola, et a quibus contra iussionem Dei postulauit auxilium; qui uenerunt et polluerunt eam, ut quidquid in adolescentia fecerat in Aegypto, non relinqueret. Nam Aegyptii concubuerant cum ea in adolescentia eius, quorum simulacra uenerata est, ibique deuirginata et confracta sunt ubera illius, et tanta fuit abundantia fornicationis, ut non fornicati cum ea, sed fornicationem suam super illam effudisse dicantur. Propterea tradita est ipsis amatoribus suis phul et Teglathphalassar et Salmanasar, in quorum insaniuit libidinem, et ipsi discooperuerunt ignominiam eius, , quasi mulieris meretricis. Reuelatio autem urbis captiuitas est, qui filios et filias earum duxere captiuas, et ipsam gladio trucidarunt, ita ut in omnium mulierum  exemplum iugulata sit, et in malam partem cunctarum sermone celebretur; qui iudicia et ultiones fecerunt in ea, ut nichil in illa salutis relinquerent, sed usque hodie decem tribus captiuitate teneantur in montibus urbibusque Medorum, ad quas translate sunt. Iuxta in Osee propheta quid significet Ioseph Ephraim Samaria, Iezrel et Isrel, et quomodo contrarie sint domui Dauid et Ierusalem, que significat ecclesiam, plenius disseruimus: de quibus et septuagesimus septimus psalmus sonat: »Filii Ephraim intendentes et mittentes arcum, conuersi sunt retrorsum in die belli.« Et iterum: »Repulit tabernaculum Ioseph, et elegit tribum Iuda.« Elegit enim Deus domum confessionis  ecclesiam, et repulit tabernaculum Ioseph, quod interpretatur augmentum; qui pretermissa lege Dei aureos culture sue uitulos addiderunt, et appellantur Oolla, id est, tabernaculum non Dei, sed erroris et demonum, et soror maior ac senior propter multitudinem et captiuitatem ab Assyriis fornicata est contra Deum, quia dereliquit fidei ueritatem, et insaniuit in hereticorum principes amatores suos, qui uestiti erant hyacinthinis, excelsa sibi et celestia promittentes, et ascensores de quibus dictum est: »Hi in curribus et hi in equis . Electos filios Assyriorum, et duces ac magistratus qui scientiam sibi et eloquentiam repromittunt. Hoc autem propterea fecit, quod easdem fornicationes quas habuerat in Aegypto, id est,  antequam crederet, et adhuc in seculo uersabatur, etiam in heresi exercuit, et deuirginate sunt a uiris Assyriis qui in malitia perseuerant, siue ultoribus: Aduersarius enim noster diabolus ipse est inimicus et ultor. Illi confregerunt ubera Samarie, et uirginitatem eius quam habuerat in ecclesia perdiderunt. Propterea tradita est amatoribus suis iuxta Apostolum, qui scribit: »Tradidi eos Satane, ut discant non blasphemare .« Et: »Tradidi eos in interitum carnis , ut spiritus saluus fiat. Illi discooperuerunt ignominiam misere Samarie, et omnem illius ostenderunt turpitudinem. Filiosque et filias qui de illa generati sunt, scientia preditos, et simplices atque imperitos, duxere captiuos, et ipsam interfecerunt gladio spiritali, totiusque  mundi in malam partem sermone celebrantur, et fiunt famose inter cuncta seculi dogmata, ut in exemplum omnium feminarum turpitudo illius puniatur.

»Quod cum uidisset soror eius Ooliba, plus quam illa insaniuit libidine, et fornicationem suam super fornicationem sororis sue ad filios Assyriorum prebuit impudenter: ducibus et magistratibus ad se uenientibus indutis ueste uaria, equitibus qui uectabantur equis, et adolescentibus, forma cunctis egregia. Et uidi quod polluta esset uia una ambarum, et auxit fornicationes suas. Cumque uidisset uicos depictos in pariete, imagines Chaldeorum expressas coloribus, et accinctos balteis renes, et tiaras tinctas in capitibus eorum: forma ducum omnium similitudine filiorum Babylonis terreque  Chaldeorum in qua orti sunt. Et insaniuit super eos concupiscentia oculorum suorum, et misit nuntios ad eos in Chaldeam. Cumque uenissent ad eam filii Babylonis ad cubile mammarum, polluerunt eam stupris suis, et polluta est in eis, et saturata est anima eius ab illis. Denudauitque fornicationes suas, et discooperuit ignominiam suam. Et recessit anima mea ab ea, sicut recessit anima mea a sorore eius. Multiplicauit enim fornicationes suas, recordans dierum adolescentie sue, quibus fornicata est in terra Aegypti, et insaniuit libidine super concubitu eorum, quorum carnes sunt ut carnes asinorum, et sicut fluxus equorum, fluxus eorum. Et uisitasti scelus adolescentie  tue, quando subacta sunt in Aegypto ubera tua, et confracte sunt mamme pubertatis tue,« etc. Iuxta litteram facilis interpretatio est, quod uidens Ooliba, id est, Ierusalem in qua erat Dei tabernaculum, plagas sororis, non est exemplo commonita, ut retraheret ab errore pedem suum, sed auxit germane fornicationem. Illa enim semel et foris idola fabricata est in Dan et Bethel, ista autem crebro in excelsis, et in templo Dei adorauit statuam Baalis, et cum Assyriis fornicata est. Idolum autem Baal siue Bel, et ut apertius dicam Belis, Assyriorum religio est, consecrata in honorem patris a Nino Belis filio: et fornicationem suam Assyriis prebuit impudenter ducibus et magistratibus qui induti erant ueste uaria et multicolori, equitibus et adolescentibus  forma cunctis egregia, ita ut ambarum sororum una fieret fornicatio. In eo autem auxit Ierusalem fornicationes suas, quod uidens in parietibus imagines Chaldeorum, insaniuit libidine, et forma eorum uestituque decepta, misit ad eos nuntios auxilium postulans, qui uenerunt et polluerunt eam. Et quia uoluptas non est perpetua, sed cito affert satietatem, polluta et saturata in eos, recessit ab eorum federe. Unde et ego cernens turpitudines et fornicationes omnibus publicatas, recessit ab ea, ut que sororis scelera uicerat, penarum quoque sororem magnitudine superaret; que tante procacitatis fuit, ut cunctos errores adolescentie sue in grauiori iam etate committeret, et Aegyptia uitia in Chaldeorum quoque libidine sectaretur. Insaniuit  enim quondam in concubitu Aegyptiorum, quorum carnes sunt ad similitudinem asinorum, et tam largus seminum fluxus, siue uerenda tam grandia, ut equorum superent deformitatem. Nec cessauit scelus adolescentie eius, imo reuersa est postquam facta est mihi, ut et in eremo, et in terra repromissionis suspiraret antiquam libidinem, in qua deuirginata est, et fracta sunt ubera eius, et omnis decor periit uirginalis.  Quia enim luxuriosorum petulantia asinorum appellatione per comparationem exprimitur, apte declaratur, cum per Prophetam dicitur, quorum carnes sunt ut carnes asinorum.  Porro secundum tropologiam difficilis intelligentia, quomodo Ecclesia hereticam uincat libidinem, nisi forte possimus hoc dicere, quod »seruus  qui scit uoluntatem domini sui, et non facit eam, uapulabit multis , et quod heretici foris nefanda committant, et extra arcam Ne naufragio pereant. Ecclesiastici autem, si ueram fidem sequentes, Assyria atque Chaldea imitentur uitia, et discolores sequantur imagines peccatorum, maioribus digni sint cruciatibus. An non mittimus nuntios ad Chaldeos, qui interpretantur quasi demones, quando pandimus eis atque prebemus frangenda in pectore ubera, ubi mentis hospitium est, et saturati uoluptatibus, ab aliis transimus ad alias, et non tam fornicationem quam meretricum numerum desideramus, et ad tantam uenimus rabiem, ut post multa tempora Dominice seruitutis, reuertamur ad  Aegyptum, et ea faciamus que in seculo fecimus, antequam nomen fidei acciperemus?

»Propterea, Ooliba, hec dicit Dominus Deus: Ecce ego suscitabo omnes amatores tuos contra te, de quibus satiata est anima tua, et congregabo eos aduersum te in circuitu: filios Babylonis, et uniuersos Chaldeos, nobiles tyrannosque et principes, omnes filios Assyriorum, iuuenes forma egregia, duces et magistratus, uniuersos principes principum, et nominatos ascensores equorum. Et uenient super te instructi curru, et tota multitudo populorum, lorica et clypeo et galea armabuntur contra te undique. Et dabo coram eis iudicium, et iudicabunt te iudiciis suis. Et ponam zelum meum in te, quem exercent tecum in furore. Nasum tuum et  aures tuas precident, et que remanserint gladio concident. Ipsi filios tuos et filias tuas capient, et nouissimum tuum deuorabitur igni. Et denudabunt te uestimentis tuis, et tollent uasa glorie tue. Et requiescere faciam scelus tuum de te, et fornicationem tuam de terra Aegypti. Nec leuabis oculos tuos ad eos, et Aegypti non recordaberis amplius.« Quia Aegyptiarum carnium recordata es, et imitata turpitudinem gentis immunde, que omnium bestiarum simulacra ueneratur, propterea adducam contra te amatores tuos, quorum satiata complexu, recessisti ab eorum federe, ut quantus prius amor fuerat, in tanta odia uertereris; filios, inquam, Babylonis, omnesque Chaldeos, nobiles, tyrannos, et principes [a 1Kb] . Omnes, inquit, Assyrios equites, et iuuenes forma egregia, duces  et magistratus siue tristatas, quos nos principes principum interpretati sumus, de quibus et in Exodo  legimus: »Electos ascensores tristatas [], pro quibus Latina simplicitas »ternos statores« transtulit. Tristate autem nomen est apud Hebreos secundi gradus, post regiam dignitatem. De quibus scriptum est: »uerumtamen, ad tres non peruenit ,« qui principes equitum peditumque erant, et tribunorum, quos nos magistratus utriusque militie et prefectos annonarii tituli nominamus. Omnes, inquit, in curribus, et in equis, lorica armati, galea et clypeo, obsederunt te per circuitum, et dabo eis iudicium, ut quos reliqueras, et quorum irritum feceras pactum, ab his iudiceris. »Et iudicabunt te iudiciis suis, quasi  adulteram. Et ponam, inquit, zelum meum in te, quem exercent tecum in furore.« Zelus enim meus est inter hostes fidei etiam non seruate. »Nasum, inquit, tuum, et aures tuas precident,« quasi adultere et deprehense in stupro, ut deformata placere desistas. Quomodo enim in facie omnis pulchritudo oris in narium decore consistit, et in auribus e quibus in feminis uniones et margarita dependent, ita dignitas regis et iudicum, que in ore auribusque signatur, eorum gladio precidetur. »Ipsi filios tuos et filias tuas capient.« Tuos, inquit, et tuas, non meos et meas, quia de adulterio generati sunt, et cetera uorabuntur incendio; et denudabunt,  inquit, te uestimentis tuis, quibus te ornaueram, et uasis glorie tue, que tibi ad ceremonias templi aurea argenteaque concesseram, de quibus scriptum est: »Ego dedi eis aurum et argentum, et ipsi fecerunt ea Baal .« Hec autem omnia facium, ut perdita pulchritudine et uultu uenefico deturpato, quiescat aliquando scelus tuum, et fornicatio, quam didicisti et exercuisti in Aegypto, ut postquam nasum auresque perdideris, nequaquam audeas oculos tuos leuare ad Chaldeos, et amatoribus pristinis ostendere feditatem tuam, nec recorderis amplius Aegyptiorum libidinis, quorum magnitudine carnium delectabaris. Que uniuersa dicuntur sub translatione adultere et propter adulterium deturpate, ut nequaquam ultra glorietur in  decore suo, sed erubescat in feditate, quam magnitudine meruit uoluptatum. Quidquid de Ierusalem dicitur, et ad animam referri potest, que uirtutibus Dei iuncta complexui, postea adulterauit in uitia, et recessit ab eo, et patefactis uniuersis sceleribus eius, denudata est atque turpata, et ostensa omnibus, ut a scelere suo aliquando desistat, nec glorietur in nominis dignitate, sed pro mali conscientia et recordatione Aegypti, oculos ultra ad celum non audeat tollere. Unde et nasus ei preciditur, et aures amputantur, quia odorem bone fragrantie uerterat in fetorem, et audierat iudicium sanguinis, quod non solum de odore et auditu, sed de uisu quoque intelligimus, quo, quia male fuerant abusi, Samson et Sedechias priuantur . Surdum  quoque Deus et mutum fecit, ne lingua eorum pertranseat usque ad terram: et tactus omnis auferetur in his qui uitam penitus perdiderunt. Et hec fient, ut igni cuncta purgentur, et pereat Aegypti fornicatio, nec ultra oculos suos ad mala possit attollere.

»Quia hec dicit Dominus Deus: Ecce ego tradam te in manus eorum, quos odisti, in manus de quibus satiata est anima tua. Et agent tecum in odio, et tollent omnes labores tuos, et dimittent te nudam, et ignominia plenam. Et reuelabitur ignominia fornicationum tuarum. Scelus tuum et fornicationes tue fecerunt hec tibi, quia fornicata es post gentes; inter quas polluta es in idolis earum. In uia sororis tue ambulasti. Et dabo calicem eius in manu tua. Hec dicit Dominus  Deus: Calicem sororis tue bibes, profundum et latum. Eris in derisum et in subsannationem, que es capacissima ebrietate, et dolore repleberis, et calicem meroris in tristitia, calicem sororis tue Samarie, et bibes illum, et epotabis usque ad feces, et fragmenta eius deuorabis, et ubera tua lacerabis, quia ego locutus sum, ait Dominus. Propterea hec dicit Dominus Deus: Quia oblita es mei, et proiecisti me post corpus tuum, tu quoque porta scelus tuum et fornicationes tuas.« Prodest Ierusalem inimicitias habere contra Assyrios atque Chaldeos, et nequaquam Aegypti recordari, sed tradi eis in manus in puniendum, qui illam  oderant. Quibus ante non traditur, nisi satiata fuerit de eis anima eius, ut postquam penituerit ueterum peccatorum, tunc purgetur suppliciis, et perdat omnes labores quos arte meretricia conquisiuit, uideatque nuditatem suam et ignominiam, et sciat quod hec uniuersa non ei Dominus fecerit, sed fornicationes sue, quibus fornicata est per gentes quas supra enumerauit, ut earum coleret simulacra. »In uiis, ait, sororis tue Samarie ambulasti,« propterea debes calicem illius bibere, cuius peccata sectata es. Calix autem, quod sepe accipitur pro penis atque suppliciis, multa exempla sunt, de quibus illud est: »Calix in manu Domini uini meri plenus misto, et inclinauit ex hoc in hoc, uerumtamen fex eius non est exinanita, bibent ex eo omnes  peccatores terre ;« et in Isaia: »Calix ruine et poculum furoris « dicitur. Et ad Ieremiam loquitur Deus: »Accipe calicem uini meri de manu mea, et potionabis omnes gentes ad quas ego mittam te, et bibent et uoment, et insanient .« Sicut enim quedam dantur cathartica, ut noxius humor, qui inest corporibus, egeratur: sic et Dominus dat calicem tormentorum meracissimum, ut quidquid fellis ac amaritudinis est, auferat a peccatoribus, et pristine eos restituat sanitati. Et ipse calix erit profundus et latus, profundus penarum magnitudine, latus tempore captiuitatis. Quando autem, ait, inebriata fueris, et dolore comprehensa, et biberis calicem usque ad feces, et in tantum hauseris, ut fragmenta quoque ipsius calicis  deuores, tunc tedebit te fornicationis pristine, et lacerabis ubera que fracta fuerant in Aegypto, et que ab amatoribus tuis subacta atque collisa sunt. Siue omnes festiuitates et neomenias tuas auferam, ut pro solemnitate atque letitia eternum planctum habeas et merorem. Quia igitur ista fecisti et oblita es mei, et proiecisti me post corpus tuum, siue retrorsum propter corporis uitia, uel post genitalia, quibus turpitudinis feditas indicatur. Propterea porta scelus et impietatem tuam, uidelicet supplicia, que propter impietatem et scelera meruisti. Potest hoc quod dicitur, »et potabis usque ad feces, et fragmenta eius deuorabis,« significanter intelligi, super Ierusalem, que calicem Samarie sororis sue bibit nouissima, et quasi feces tormentorum  eius usque ad fundum epotauit.

»Et ait Dominus ad me dicens: Fili hominis, nunquid iudicas Oollam et Oolibam, et annuntias eis scelera earum quia adultere sunt, et sanguis in manibus earum, et cum idolis suis fornicate sunt? Insuper et filios suos quos genuerunt mihi obtulerunt eis ad deuorandum. Sed et hoc fecerunt mihi. Polluerunt sanctuarium meum in die illa, et sabbata mea profanauerunt. Cumque immolarent filios suos idolis suis, et ingrederentur sanctuarium meum in die illa ut polluerent illud, etiam nec fecerunt in medio domus mee. Miserunt ad uiros uenientes de longe ad quos nuntium miserant. Itaque ecce uenerunt quibus te lauisti,  et circumleuisti tibi oculos tuos, et ornata es mundo muliebri. Sedisti in lecto pulcherrimo, et mensa ornata est ante te. Thymiama meum et unguentum meum posuisti super eam, et uox multitudinis exsultantis erat in ea. Et in uiris qui de multitudine hominum adducebantur, et ueniebant de deserto, posuerunt armillas in manibus eorum, et coronas speciosas in capitibus eorum. Et dixi ei que attrita est in adulteriis: Nunc fornicabitur in fornicatione sua etiam hec. Et ingressi sunt ad eam quasi ad mulierem meretricem, sic ingrediebantur ad Oollam et ad Oolibam mulieres nefarias. uiri ergo iusti sunt. Hi iudicabunt eas in iudicio adulterarum, et iudicio effundentium sanguinem, quia adultere sunt,  et sanguis in manibus earum. Hec enim dicit Dominus Deus. Adduc ad eas multitudines, et trade eas in tumultum, et in rapinam, et lapidentur lapidibus populorum, et confodiantur gladiis eorum. Filios et filias earum interficient, et domus earum igne succendent, et auferam scelus de terra. Et discent omnes mulieres ne faciant secundum scelus earum. Et dabunt scelus uestrum super uos, et peccata idolorum uestrorum portabitis. Et scietis quia ego Dominus Deus.« Consequens autem erat ut qui Samarie et Ierusalem adulteria separatim descripserat, pariter earum supplicia nuntiaret. Omnia autem dicuntur quasi ad adulteras, et facta , breuiter earum scelera proponuntur, ut recte iuxta legis imperium  in adulteras lapidatio populi consequatur. Quia igitur adultere sunt, iustam prome sententiam. Sunt enim mechate in idolis, et sanguis in manibus earum, eorum uidelicet quos idolis immolarunt, ut filios quos mihi genuerant demonibus consecrarent. Nec hoc fecerunt foris et in montibus ac lucis, ut sepe facere consueuerant, sed ad extremum polluerunt templum meum, ut statuam Baal in eo ponerent, et sabbata mea profanauerunt, ut nec loci nec temporis custodiretur apud eas religio. Sed nec presentibus tantum adulteriis contente erant, neque suffecit eis quod filios meos immolauerunt idolis suis uel demonibus, sed peregrinis quoque uoluptatibus lasciuientes, Assyriorum atque Chaldeorum simulacra uenerate sunt. Qui  cum uenissent, Ooliba, hoc est Ierusalem, omnem adultere habitum implesti super eos, ut lauares corpus, oculos stibio linires, ut assumeres cultum muliebrem, sederes in lectulo libidini preparato, epulas proponeres, quibus fractas ad libidinem uires reparares amatorum tuorum. Thymiama meum et unguentum quod mihi specialiter iusseram fieri, et exterminari animam illam de populo, que in priuatos usus hoc facere uoluisset, tu offerres idolis, ut congregares frequentiam populorum, siue omni genere musicorum caneres, ut non solum uisu, sed et auditu et odoratu, et cunctis sensibus placeres amatoribus tuis, qui uenerunt ad te ebrii, non urbane alicuius elegantie, sed de deserto ac solitudine  rusticorum et latronum habitum preferentes. Et in tantam exarsistis, o sorores pessime, insaniam uoluptatum, ut armillas uestras et discriminalia imponeretis manibus, et capitibus amatorum uestrorum, siue uobis ipsis, ut plene ornatu turparemini. Quamobrem dixi ei uel Ierusalem, uel Samarie, uel utrique: Sic triuistis frontem, ut nequaquam secreto polluamini, uel mariti, uel hominum uitetis aspectum, sed instar meretricum publice prostituamini, qui ingressi sunt ad uos, quasi ad meretrices, certatim uos polluere cupientes. Tradam igitur uos his ad puniendum, quibus ultro tradite estis ad deturpandum. Iusti enim uiri sunt in eo quod adulteram et parricidam, me iubente: discruciant. Hec enim dicit Dominus Deus  Monitu uocis tue: congrega ad eas, o Propheta, multitudinem populorum, et primum diripiatur earum uniuersa substantia, deinde lapidentur et confodiantur gladiis, et filii earum et filie trucidentur, et domus ardeant. Et hec omnia fient, ut auferatur de terra impietas, et discant omnes mulieres, uniuerseque prouincie penis earum similia deuitare, ut postquam receperitis que meremini, et portaueritis scelera idolorum uestrorum, tunc cognoscatis quod ego sim Dominus. Hec autem omnia et sub typo adulterarum dicta sunt contra Samariam et Ierusalem, quod Assyriis tradite atque Chaldeis, ducte sint in captiuitatem, et urbes earum incendio concremarint, interfecti sunt populi qui pro Deo demonum simulacra uenerati sunt. Possunt hec et  post aduentum Christi intelligi, quod uiri iusti de populis nationum ipsi Samaritanos et Iudeos comparatione sui iudicent, et tradant eos ad deuorandum, quibus Dominus dixerat: »Relinquetur uobis domus uestra deserta .« Et »quando uideritis circumdari ab exercitu Ierusalem, scitote quia appropinquat desolatio eius. »Usque hodie enim adulterate sunt, et totius orbis lapidibus opprimuntur. Quoniam miserunt nuutios ad eos qui erant procul, et dicere non poterant, »Ego Deus appropinquans, et non de longe, dicit Dominus,« et preparauerunt se amatoribus suis demonibus, et omnem cultum atque ornatum, quem a Deo acceperant naturali bono, uerterunt in cultum demonum. Et opera sua decoremque quem in armillis et diademate intelligimus,  adulteris amatoribus prebuerunt, quorum pena gentibus timorem, imo his qui ex gentibus crediderunt, ne similia patiantur, si ea fecerint que Samaria fecit et Hierusalem; a quibus tunc auferentur impietates, cum receperint scelera sua, et uelamen quod positum est ante uultum Moysi  abstulerint ab oculis suis, ut cognoscant quod ipse sit Dominus iehsu Christus quem Dei Filium negauerunt .



CAPUT XXIu. Per ollam liquefactam probatur incendium Ierusalem: predicat quoque populum interficiendum et captiuandum per Nabuchodonosor.

»Et factum est uerbum Domini ad me in anno  nono, in mense decimo, decima die mensis, dicens: Fili hominis, scribe tibi nomen diei huius, in qua confirmatus est rex Babylonis aduersum Ierusalem hodie, et dices per prouerbium ad domum irritatricem parabolam, et loqueris ad eos: Hec dicit Dominus Deus: Pone ollam, pone, inquam, et mitte in eam aquam. Congere frusta eius in eam, omnem partem bonam, femur et armum, electa et ossibus plena. Pinguissimum pecus assume, compone quoque strues ossium sub ea. Efferbuit coctio eius, et discocta sunt ossa illius in medio eius, propterea hec dicit Dominus Deus: ue ciuitati sanguinum Oolle, cuius rubigo in ea est, et rubigo eius non exiuit de ea. Per partes et per partes suas eiice eam. Non cecidit super eam sors. Sanguis eius  enim in medio eius est, super limpidissimam petram effudit illum. Non effudit illum super terram ut possit operiri puluere, ut superducerem indignanationem meam, et uindicta ulciscerer. Dedi sanguinem eius super petram limpidissimam ne operiretur. Propterea hec dicit Dominus Deus: ue ciuitati sanguinum, cuius ego grandem faciam pyram. Congere ossa, que igne succendam. Consumentur carnes, et concoquetur uniuersa compositio, et ossa tabescent. Pone quoque eam super prunas uacuam, ut incalescat et liquefiat es eius, et confletur in medio inquinamentum eius, et consumatur rubigo eius. Multo labore sudatum est, et non exiuit de ea nimia rubigo eius, neque per ignem. Immunditia tua exsecrabilis, quia emundare  te uolui, et non es mundata a sordibus tuis. Sed nec mundaberis prius, donec quiescere faciam indignationem meam in te. Ego Dominus locutus sum. uenit et faciam, non transibo, nec parcam, nec placabor. Iuxta uias tuas, et iuxta adinuentiones tuas iudicaui te, dicit Dominus,« etc. Dicamus ergo de singulis: Nono anno captiuitatis regis Ioachim, quinto enim exorsus est prophetare, et decimo mense eiusdem noni anni, decima die mensis decimi, factum est uerbum Domini ad Ezechiel prophetam in Babylonis regionibus constitutum. Et dixit ei, Fili hominis, scribe tibi hanc eamdem diem, et scito quod rex Babylonis hodie in regione Iudea obsidione ceperit Ierusalem, et uallare eam exercitu. Et obsidionem istam per parabolam  describe atque prouerbium, que in presenti loco metaphoram, translationemque significat. Pone, inquit, ollam eneam, id est lebetem, et mitte in eam aquam, et pinguissimorum animantium omne corpus in frusta concide, tam femur, quam crus et armum, carnesque diligenter ab ossibus separa. Et carnibus missis in lebetem ossa pone uel compone sub lebete, et fac strues et cumulos ossium, ut efferuescat non semel, sed frequenter coctio lebetis, et discoquantur carnes intrinsecus, et ossa subter incendio concrementur. uis autem, Propheta, scire quis sit iste lebes, uel que carnes, aut ossa? Loquere »hec, dicit Dominus, ue ciuitati sanguinum,« id est, Ierusalem, lebeti, cuius rubigo, id est, malitia  nimia est, et licet ignis suppositus sit, tamen rubigo eius non exiuit de ea. Perseuerauerunt enim etiam capti atque cruciati in pristino scelere. Per partes et singillatim consumite eam, nemo remaneat in salutem. »Non cecidit super eam sors,« ut alii perirent, et alii saluarentur, sed cunctis communis uenit interitus, »sanguis enim eius,« id est, homicidia, et filiorum neces »in medio illius sunt.« Quem sanguinem »effudit super limpidissimam petram,« ut pateret omnibus nec terra operiretur aut puluere, ne transiret, uidelicet indignatio mea, sed super apertissimum sanguinem ultio properaret. Nature est enim ut si sanguis fundatur in terram, combibat humus humorem sanguinis, uel paulatim terra operiatur et puluere. Cum autem super limpidissimam  petram, et nullam habentem foueam, sanguis fuerit effusus, labitur et latam obtinet sedem. Hoc autem indicat quod non occulta, sed publica fecerit homicidia, secundum illud quod dicitur ad Cain: »Sanguis fratris tui clamat ad me .« Propterea dic ciuitati sanguinis, sed non unius sanguinis, sed multorum: »Ecce ego grandem in te pyram faciam,« siue, educam torrem, quem uulgus titionem uocat, et non solum carnes in te molles et teneras, sub durissima ossa quoque sic succendam, ut nichil in te remaneat quod non cremetur incendio. Cumque et carnes et ossa consumpta fuerint et cremata, ipsum lebetem uacuum pone super prunas, ut es quoque illius tabescat et consumatur: et ere consumpto rubigo quoque illius pereat, id est,  ciuitate incendio concremata, malitia cum urbe dispereat. Sed quid prodest fecisse quod iussum est, ne per ignem quidem rubigo atque malitia lebetis et urbis potuit auferri, et permanet in ea immunditia scelesta et exsecrabilis. Hoc enim Zemma significat, et apostropham ad ipsum lebetem, id est, ad ipsam urbem, facit »mundare te uolui, et non es mundata sordibus tuis,« nec ultra poteris emundari, donec in te compleam indignationem meam: ego Dominus sum locutus, et sententia mea non potest preterire. uenit iam urbis obsidio, faciam quod minatus sum, nec transibo, sicut sepe feci, scelera tua, et ultra non parcam, nec placabor tibi etiam si multiplicaueris preces. Sed uias tuas et  adinuentiones tuas reddam tibi, imo iudicabo te iuxta opera et cogitationes tuas, ut in hoc quoque ostendam clementiam meam instar medici, qui putridis non parcit carnibus, ut sana membra saluentur; non parcit, ut parcat; crudelis est ut misereatur, nec considerat patientis dolorem, sed uulneris sanitatem, iuxta illud euangelium magis uolens unum perire membrum, quam totum corpus interfici. Notandum quoque quomodo a principio prophetie, usque ad presentem diem quando obsideri cepit Ierusalem, per ordinem captiuitas ueniat. Primum gladius prouocatur, dein due uie ponuntur Ammon et Hierusalem, quarum ad dexteram partem sors cadit Nabuchodonosor. Conflatur in ciuitate argentum, es, stagnum, plumbum et ferrum. Terra quoque  non compluitur, sed sentibus occupatur. Postea sub nomine duarum sororum Oolle et Oolibe, Samarie et Ierusalem peccata narrantur, quomodo illa sit capta et ista capienda. Ad extremum nono anno, decimo mense, decima die mensis, in captiuitate posito Ezechiel, et his qui cum eo erant, tradiderunt se cum rege Iechonia, ostenditur qua die urbs ceperit obsideri, et similitudo lebetis ponitur, ut quomodo carnes et ossa congesta in lebetem incendio concremantur, sic cuncta ciuitas cum suis interitura sit ciuibus, et nullus remaneat eorum qui obsessi sunt, qui in fame, gladio, pestilentia consumantur, et pars reliqua captiua ducatur in Babylonem. Potest hec eadem prophetia, et ad tempus pertinere Dominice passionis, propter quam exercitu  circumdata est Ierusalem, et interfecti filii eius, et obsidente Tito filio uespasiani, ad salutem nullus euasit templumque subuersum est, et post quinquaginta annos sub Adriano ciuitas eterno igne consumpta est. Presentem autem captiuitatem quando Ezechiel in Babylone ista cernebat, et Ieremias in principio ponit uoluminis sui: »Quid tu uides, Ieremia?« Qui respondens ait: »Ollam succensam, et faciem eius a facie aquilonis.« Sunt qui iuxta tropologiam totum locum istum ad consummationem seculi transferunt, nonumque numerum qui in Scripturis sanctis penarum et dolorum est, et semper sequitur iustitiam, decimi mensis et diei decime clementia temperant. Idcirco enim adhibentur egrotantibus pene, ut dolorem sanitas  consequatur.

Mundus ergo, qui in maligno positus est, die iudicii diuino igne succenditur, et ciuitas sanguinum ponitur super carbones ignis, ut impleatur quod scriptum est in Isaia: »Habes carbones ignis, sedebis super eos, hi erunt tibi in adiutorio .« Illudque difficile est, quomodo cum carbones et ossa consumantur, quibus pleni sunt etiam Pharisei, quibus Dominus loquitur in Euangelio: »ue uobis, scribe et Pharisei, qui similes estis sepulcris dealbatis, que intus plena sunt spurcitia et ossibus mortuorum .« Nunc dicatur quod rubigo sordesque mundi consumpte non sint, sed etiam post iudicii seueritatem malitia remaneat.  Quod facile soluitur, si intelligamus illud Apostoli: »Conclusit Deus omnia sub peccato, ut omnibus misereatur, uanitati enim creatura subiecta est ;« et ponitur sanguis qui effusus est in propatulo creature uniuerse, ut omnium scelera pateant. Petram autem limpidissimam possumus accipere, et Dominum Saluatorem, que sequebatur in solitudine populum Isrel, de qua scriptum est: »Bibebant autem de consequenti eos petra. Petra autem erat Christus ,« quod in illo omnia reuelentur et impleatur quod scriptum est: »Nihil occultum, quod non reueletur .« Dicitque se Dominus non misereri, nec mundi preterire peccata, neque parcere impiis, nec placari, ut uie percant impiorum, secundum illud quod in  primi psalmi fine ponitur: »Et iter impiorum peribit .«

 Quid est iam, rogo, quod in hoc mundo libeat? Ubique luctus aspicimus, undique gemitus audimus, destructe urbes, euersa sunt castra, depopulati agri, in solitudinem terra redacta est, nullus in agris incola, pene nullus in urbibus habitator remansit: et tamen ipse parue generis humani reliquie adhuc quotidie, et sine cessatione feriuntur, et finem non habent flagella celestis iustitie, quia nec inter flagella correcte sunt actionis culpe, alios in captiuitatem duci, alios detruncari, alios interfici uidemus. Quid est ergo quod in hac uita libeat? si et talem mundum adhuc diligamus, non iam gaudia, sed uulnera amamus. Ipsa autem que aliquando  mundi domina esse uidebatur, qualis remansit Roma conspicitis? Immensis doloribus multipliciter attrita, desolatione ciuium, impressione hostium, frequentia ruinarum; ita ut in ea completum esse uideamus quod contra urbem Samariam per hunc eumdem prophetam dicitur: »Pone ollam, pone, inquam, et mitte in ea aquam, et congere frustra eius in ea.« Et paulo post: »Efferbuit coctio eius, et discocta sunt ossa illius in medio eius.« Atque iterum: »Congere ossa que igni succendam, consumentur carnes, et coquetur uniuersa compositio, et ossa tabescent. Pone quoque eam super prunas uacuam, ut incalescat et liquefiat es eius.« Tunc enim nobis olla posita est, cum hec est ciuitas constituta, tunc in eam aqua missa est, et frusta eius congesta  sunt, quando ad eam undique populi defluebant, qui uelut aqua calens actionibus mundi feruescerent, et quasi frusta carnium, in ipso suo feruore liquarentur, de qua bene dicitur, »efferbuit coctio eius, et discocta sunt ossa illius in medio eius,« quia prius quidem in ea uehementer incaluit actio glorie secularis, sed postmodum ipsa gloria cum suis sequacibus defecit. Per ossa etenim potentes seculi, per carnes uero populi designantur. Quia sicut carnes portantur ossibus, ita per potentes seculi infirmitas regitur populorum. Sed ecce iam de illa omnes huius seculi potentes ablati sunt. Ossa ergo excocta sunt, ecce populi defecerunt, carnes eius liquefacte sunt. Dicatur itaque, »Congere ossa que igne succendam. Consumentur carnes et coquetur uniuersa  compositio eius, et ossa tabescent.« Ubi enim senatus, ubi iam populus? Contabuerunt ossa, consumpte sunt carnes, omnis in ea secularium dignitatum ordo exstinctus est, excocta est uniuersa compositio eius: et tamen ipsos nos paucos qui remansimus, adhuc quotidie gladii, adhuc quotidie innumere tribulationes premunt. Dicatur ergo: »Pone quoque eam super prunas uacuam,« quia enim senatus deest, populus interiit, et tamen in paucis qui sunt dolores, et gemitus quotidie multiplicantur: iam uacua ardet Roma. Quid autem ista de hominibus dicimus, cum, ruinis crebrescentibus, ipsa quoque eius distrui edificia uidemus? Unde et apte de ciuitate iam uacua subditur: »Incalescat et liquefiat es  eius.« Iam enim et ipsa olla consumitur, in qua prius carnes et ossa consumebantur: quia postquam defecerunt homines, etiam parietes cadunt. Ubi autem sunt qui in eius aliquando gloria letabantur, ubi eorum pompa, ubi superbia, ubi frequens et immoderatum gaudium? impletum est in ea quod contra destructam Niniuem per prophetam dicitur: »Ubi est habitaculum leonum, et pascua catulorum leonum?«  An eius duces et principes leones non erant, qui per diuersas mundi prouincias discurrentes, predam seuiendo et interficiendo rapiebant. Hic leonum catuli inueniebant pascua, quia pueri, adolescentes, iuuenes seculares et secularium filii, hic undique concurrebant, cum proficere in hoc mundo uoluissent. Sed ecce iam desolata,  ecce contrita, ecce gemitibus oppressa est; iam nemo ad eam currit, ut in hoc mundo proficiat; iam nullus potens et uiolentus remansit, qui opprimendo predam diripiat. Dicamus ergo, »Ubi est habitaculum leonum, et pascua catulorum leonum?« Contingit ei quod de Iudea nouimus per prophetam dictum: »Dilata caluitium tuum sicut aquila .« Caluitium quippe hominis in solo capite fieri solet: caluitium uero aquile, in toto fit corpore: quia cum ualde senuerit, plume eius ac penne ex omnibus eius membris cadunt. Caluitium ergo suum sicut aquila dilatat, quia plumas perdidit que populum amisit. Alarum quoque penne ceciderunt, cum quibus uolare ad predam consueuerat: quia omnes eius potentes exstincti sunt, per quos aliena  rapiebat. Hec autem que de Romane urbis contritione dicimus, in cunctis facta mundi ciuitatibus scimus. Alia etenim loca clade desolata sunt, alia gladio consumpta, alia fame cruciata, alia terre hiatibus absorpta. Despiciamus ergo de toto animo hoc presens seculum, uel exstinctum; finiamus mundi desideria saltem cum mundi fine, imitemur bonorum facta que possumus, ut ad eternum et stabile regnum peruenire mereamur.

»Et factum est uerbum Domini ad me dicens: Fili hominis, ecce ego tollo a te desiderabile oculorum tuorum in plaga, et non planges neque plorabis, neque fluent lacryme tue. Ingemisce tacens, mortuorum luctum non facies. Corona tua circumligata sit tibi, et calceamenta erunt in pedibus  tuis, nec amictu ora uelabis, nec cibos lugentium comedes, locutus sum ergo ad populum mane, et mortua est uxor mea uesperi, fecique mane sicut preceperat mihi. Et dixit ad me populus: Quare non indicas nobis quid ista significent que tu facis? Et dixi ad eos: Sermo Domini factus est ad me dicens. Loquere domui Isrel: Hec dicit Dominus Deus: Ecce ego polluam sanctuarium meum, superbiam imperii et desiderabile oculorum uestrorum, et super quo pauet anima uestra, et filii uestri et filie quas reliquistis gladio cadent, et facietis sicut feci. Ora amictu non uelabitis, et cibos lugentium non comedetis. Coronas habebitis in capitibus uestris, et  calceamenta in pedibus. Non plangetis neque flebitis, sed tabescetis in iniquitatibus uestris, et unusquisque gemet ad fratrem suum. Eritque Ezechiel uobis in portentum. Iuxta omnia que fecit facietis, cum uenerit istud, et scietis quia ego Dominus Deus. Et tu, fili hominis, ecce in die quo tollam ab eis fortitudinem eorum, et gaudium dignitatis, et desiderium oculorum eorum super quo requiescunt anime eorum; filios et filias eorum in die illa cum uenerit fugiens ad te, ut annuntiet tibi. In die, inquam, illa aperietur os tuum cum eo qui fugit, et loqueris et non silebis ultra, erisque eis in portentum, et scietis quia ego Dominus.«  Supra olle lebetisque succensio obsidionem urbis ostenderat, nunc captam eam atque deletam, et omnem populum uel interfectum gladio,  uel ductum in captiuitatem, prophetalis sermo testatur. Et primum iuxta consuetudinem nostram historie fundamenta iaciamus. »Fili, inquit, hominis, ecce auferam de conspectu oculorum tuorum, quidquid tibi desiderabile est, et auferam in plaga,« siue, ut Septuaginta uerterunt, »in preparatione,« ut uidelicet prepares te ad ea non facienda, que solent in luctu fieri. »Non planges neque plorabis, nec fluentes lacryme« dolorem cordis ostendent, sed si forte nimio fueris merore superatus, tacitum habeto gemitum, nec prorumpas in uerba. Mortuorum luctum non facies, uel, ut uertere Septuaginta, »gemitus sanguinis renum luctus est,« per quod ostendit uxorem eius esse morituram. Statim enim sequitur: »Et mortua est uxor mea uesperi,«  quod proprie ad coniunctionem renum pertinet. Nihil uiro uxore bona amabilius, que a Deo homini prouidetur, et cui Domini lege coniungitur, et unum cum ea corpus efficitur. Quodque sequitur: »Corona tua circumligata sit tibi, et calceamenta tua erunt in pedibus tuis,« hoc significat: Habebis comam que tondetur in luctu, et calceamenta in pedibus, que lugentes solent abiicere. Unde et Dauid Absalon filium fugiens , et penitens super nece Urie, nudis pedibus, incedit. Aiunt Hebrei hucusque Babylonios magistros legis precepta seruantes, decalogum scriptum in membranulis circumdare capiti suo, et hec esse que iubeantur ante oculos et in fronte pendere, ut semper uideant que precepta sunt. Et quia Ezechiel sacerdos erat, nequaquam eum debere  deponere coronam gloriationis, sed ligatam habere in capite. Hoc illi dixerint: nos autem iuxta LXX coronam capillorum intelligamus cesariem, licet et ipsorum interpretatio nequaquam uim Hebraici sermonis expresserit: »Nec amictu, inquit, ora uelabis, nec cibos lugentium capies,« que solent in luctu fieri ut operiant uultum. Locutus sum, inquit, ad populum, que mihi Dominus imperat. »Et uesperi mortua est uxor mea,« oculorum desiderabile lumborumque et sanguinis luctus. Statimque die altera mane feci omnia que mihi fuerant imperata. Interrogauitque me populus cur contra morem omnium fecerim, causasque querentibus tante patientie respondi: sermo Domini qui ad me factus est,  ut ad populum Isrel loquerer ista precepit: »Ecce ego, id est, iam nunc polluam sanctuarium meum,« ut incendatur templum, et cunctis alienigenis pateat et profanis, et in quo habebatis superbiam, hoc est confidentiam et spem ac desiderium salutis uestre, et ad cuius obsidionem uestre anime formidabant, filios quoque et filias quos uobis fames ac pestilentia reliquos fecerant, consumam gladio. Quidquid ego feci, hoc facietis uos. Quando consuetudo seruatur in luctu, medius dolor est: quando autem tanta malorum incumbit necessitas, ut omni ploratu maior sit unusquisque de sua nece sollicitus, ad aliorum, quamuis sint proximi, miserias non ingemiscit. Nihil, inquit, facietis quod solet in luctu fieri, sed urbe temploque succensis, stupebitis ad  malorum magnitudinem: non attondebitis, nec nudis incedetis pedibus, non plangetis, nec amictu ora uelabitis, nec cibos accipietis a consolantibus, sed tabescetis, et consumemini in iniquitatibus uestris, et uix librum habebitis gemitum, ne offendatis uictorum superbiam si publice flere uideamini, ita ut Ezechiel propheta sit uobis in portentum, et omnia que ille in morte non fecit uxoris, uos in euersione urbis et templi non faciatis. Et adhuc apertius, o, inquit, fili hominis, in tempore quando abstulero ab eis fortitudinem eorum, templi, ut diximus, confidentiam, et gaudium dignitatis, et in quo spem solam habebant ac desiderium, in quo requiescebant anime eorum. Insuper filios eorum et filias, subauditur ex superioribus, abstulero. Eo, inquit,  tempore cum uenerit ad te de Ierusalem fugiens, uel qui euaserit, dicens urbem esse subuersam, tunc qui prius tacueras, et gemitum liberum non habebas, et tante eras patientie, ut in uxoris nece, et lumborum dolore lacrymam non emitteres, aperies os tuum et loqueris non ad eum qui uenerit, sed cum eo, ut quecunque tu uentura predixeras, ille nuntiet etiam perfecta, et ultra non tacebis, sed argues eos, et dices cuncta illis merito prouenisse. Ita ut sis illis in portentum, iuxta illud quod in Zacaria scriptum est , prophetas uiros esse portendentes. Et Dominus alibi loquitur: »In manibus prophetarum assimilatus sum.« Hec iuxta historiam dicta sint.  ueniamus ad anagogen, si tamen uiolenta uisa non  fuerit cauti lectoris prudentia; Filium hominis dici Dominum Saluatorem nulli dubium qui extrema hora, hoc est, ad uesperam mundi huius uxorem pristinam perdidit, nec fleuit eam, nec amictu ora uelauit, nec recepit ullam hominum consolationem. Et hec uentura predixit mane, que completa sunt uesperi. Et rursum mane in secundo aduentu, facta probabit que uentura predixerat; sanctuarium Iudeorum, et quod desiderabile habuerant in oculis, et super quo tremebant anime eorum, esse polluta: filios quoque eorum, et filias Romano gladio concidisse. Quod autem dicitur, »coronam habebitis in capitibus uestris, et calceamenta erunt in pedibus,« ad illam partem referemus, quod nequaquam lugere  debeant, nec signa luctus assumere, postquam pro umbra receperint ueritatem, et Nazarei quidam facti fuerint. Et unusquisque super fratre suo consolabitur, ita ut Ezechiel quem confortauit Deus pater, sit eis in portentum uentura prenuntians. Et postquam subuersa fuerit Ierusalem, templumque succensum, et hoc totus mundus audierit, et dispersio Isrel que orbis terminos colit, tunc uerba  Domini opere completa, habebunt libertatem, et polluto sanctuario eius, lege completa uel destructa, secundum occidentem litteram, aperta sit Euangelii gloria, et cognoscat Isrel quod ipse sit Dominus et Deus, qui hec mane uentura predixerit, et uesperi atque in consummatione mundi esse completa, suo probarit aduentu.



LIBER DECIMUS.


Post finem ergo noni libri huius operis, quem  nuper expleuimus, libet nos in initio decimi prefatiunculam beati Hieronymi ponere, que sic incipit: »Quid aliis prosit in prophetas nostra dictatio, Dei iudicii est eorumque conscientie, qui, omissis declamationibus ac plausu et compositione uerborum, cupiunt scire quid eorum sermo, uel narret preteritum, uel presens arguat, uel predicat esse uenturum, Nobis interim primum prodest: dum enim hoc facimus, et nichil aliud cogitamus, in modum furti explanationes aggredimur, et dierum miserias noctium studio compensamus. Pascitur animus et obliuiscitur seculi calamitatum, quod in extremo fine iam positum congemiscit et parturit, donec qui tenet de medio fiat, et pedes statue quondam ferrei fragilitate digitorum fictilium conterantur. Cadit mundus,  et ceruix erecta non flectitur. Pereunt diuitie, et nequaquam cessat auaritia. Congregare festinant, que rursum ab aliis occupentur. Aruerunt lacryme, pietas omnis ablata est. Multi qui petant, pauci qui tribuant. Nec erubescimus, paupertatem uili palliolo preferentes, Cresi opibus incubare, famemque et interitum plurimorum nostris custodire thesauris, secundum illum diuitem purpuratum, qui ut aliud nichil fecerit, neque enim rapinas eius et iniquitates Scriptura testatur , crudelitas eius atque superbia non habet modum: Lazaro ante fores iacenti atque semineci, ne ea quidem iussit dari que canibus proiiciuntur. Quanti nunc Lazari iacent, et quantorum purpure diuersis uestium coloribus proteguntur, ne in usus quidem proprios uertentium que  peritura conseruant. Hec, uirgo Christi Eustochium, ex cordis abundantia os locutum sit, et paulo liberius quam humilitati nostre conuenit, dixerimus. Hec ergo diximus, dolentes iuxta finem temporum estuantem auaritiam plurimorum, qui non considerant quantum habeant, sed quantum eis desit, uolentes omnia soli possidere. Unde mihi bonum uidetur ut cultoribus Christi sint mores sine auaritia, contenti presentibus. Bonum quidem mercimonium est, si ex perituris et presentibus rebus premia nobis comparemus eterna et regna celestia. Ceterum in Ezechielem liber, qui filiorum Ammon et gentium ceterarum increpationem continet, et uaticinium futurorum, hoc habebit exordium.«




CAPUT XXu. Sermo Domini contra filios Ammon, et Moab, et Seyr, et contra Palestinos, qui gauisi sunt de ruina Ierusalem, et affixerunt filias Iude.


»Et factus est sermo Domini ad me dicens: Fili hominis, pone faciem tuam contra filios Ammon, et prophetabis de eis, et dices filiis Ammon. Audite uerbum Domini Dei: Hec dicit Dominus Deus, pro eo quod dixistis, Euge, euge super sanctuarium meum, quia pollutum est, et super terram Isrel, quia desolata est, et super domum Iuda, quoniam ducti sunt in captiuitatem. Idcirco ergo tradam te filiis orientalibus, in hereditatem collocabunt caulas suas in te, et ponent in te tentoria sua. Ipsi comedent fruges tuas, et ipsi bibent lac tuum. Daboque Rabba in habitaculum camelorum, et filios Ammon  in cubile pecorum, et scietis quia ego Dominus, quia hec dicit Dominus Deus, pro eo quod plausisti manu, et percussisti pede, et gauisa es ex toto affectu super terram Isrel, idcirco ego extendam manum meam super te, et tradam te in direptionem gentium, et interficiam te de populis, et perdam de terris, et conteram. Et scies quia ego Dominus.« Capta uel obsessa Ierusalem, et postquam uenit in Babylonem qui potuerat euadere, et nuntiauit urbem iam iamque capiendam, uel cum templo esse subuersam, iuxta consuetudinem omnium prophetarum aduersum ceteras in circuitu nationes, que insultauerant ruine Ierusalem templique incendio, sermo conuertitur prophetalis. Primumque contra filios Ammon qui habebant metropolim nomine  Rabbath, que hodie a rege Aegypti Ptolomeo cognomento Philadelpho qui Arabiam tenuit cum Iudea Philadelphia nuncupata est. »Fili, inquit, hominis, pone siue obfirma faciem tuam contra filios Ammon,« qui de Loth stirpe generati sunt, »et dices ad eos. Hec dicit Dominus Deus,« non sunt enim prophete uerba, sed Domini. De obfirmatione uultus, de quo iam in hoc eodem propheta plenius disputauimus. »Pro eo quod dixistis, Euge, euge,« siue insultastis et gauisi estis, quia templum et sanctuarium meum hostium ingressione pollutum est, »et super terram Isrel, quoniam desolata est,« et specialiter super domum Iuda duarum tribuum, que nunc ducte sunt in captiuitatem, propterea et ego tradam te filiis Edom, quos Orientales interpretati  sumus. Nullique dubium est Madianitas et totam eremi uastitatem adiacere terre Arabie, quia habent camelorum greges ouiumque et caprarum multitudines, et his opibus uictitant; quod et terre Isrel qui Iudicum libro accidisse narrat historia, quando uenerant Madianei, et depaste sunt usque Gazan omnes regiones eorum. ergo per Madianeos Ismelitas et Agarenos qui nunc Saraceni appellantur, assumentes sibi falso nomine Sare, quo scilicet de ingenua et domina uideantur esse generati, Scriptura significat, diciturque de rege Nabuchodonosor et omni eius exercitu, quod ueniat et capiat urbem Rabbath, que uel proprie hoc appellatur nomine uel ob magnitudinem: Rabbath enim maxima dicitur. Et ne dubitemus Nabuchodonosor  subuertisse Arabiam, postquam capta est Ierusalem, supra Scriptura testatur: »Et tu, fili hominis, pone tibi duas uias Ammon et Ierusalem, et ueniat gladius regis Babylonis.« Et iterum: »In capite uie ciuitatis coniiciet uiam, ponens, ut ueniat gladius ad Rabbath filiorum Ammon, et ad Iudam in Hierusalem munitissimam.« Et rursum: »Hec dicit Dominus Deus ad filios Ammon, et ad opprobrium eorum.« uenient ergo filii Eden, et collocabunt caulas suas quasi pastores, figentque tentoria, ipsi uastabunt fruges tuas, et bibent lac et ubertatem terre immissis gregibus camelorum et omnium populorum, ita ut sint filii Ammon in cubile pecorum, et malorum necessitate intelligant quod ipse sit Dominus, qui et futura predixit, et ut fierent imperauit. Nec  hoc sufficit filiis Ammon, ut insultarent et dicerent, Euge, euge super templo et sanctuario Domini, quod pollutum erat diuersarum introitu nationum, sed tanta fuit insultandi lasciuia, ut cunctus simul populus manibus et pedibus concreparet, et ex toto cordis clamaret affectu, eo quod terra Isrel esset desolata. Propterea non per angelos, neque per alia ministeria, sed ipse Dominus, extendens manum suam ad percutiendum, tradet eam in direptionem, nequaquam camelis et ouium gregibus, sed manifestius gentibus, ut de populorum numero penitus eradicetur, et pereat et redigatur ad nichilum. Et postquam contrita fuerit, tunc intelligat quod ipse sit Dominus, qui cuncta diiudicet, et in omnes terras habeat potestatem. Possumus iuxta tropologiam  filios Ammon intelligere, qui de Loth in spelunca genarati sunt semine, et generati in ebrietate et incestu, omnes hereticos, de quibus dicit et apostolus Ioannes: »Ex nobis exierunt, sed non fuerunt ex nobis. Si enim fuissent ex nobis, permansissent utique nobiscum .« Isti de inclinatione orti sunt: hoc enim Loth in linguam nostram uertitur: »Quia omnes declinauerunt, simul inutiles facti sunt, non est qui faciat bonum, non est usque ad unum .« Aduersum hos ponitur siue obfirmatur facies prophetalis, ut eos sua austeritate conterat. Et dicit eis: Quia insultastis Ecclesie mee tempore persecutionis, diuersorumque uitio, quod pollutum esset sanctuarium meum,  siue eorum uitio qui mihi seruiebant, siue hostium crudelitate qui meos persequebantur: terram quoque Isrel, sensus uidentes Deum, esse desolatam uirtutum choro; et quoniam filii domus Iuda, id est Dominum confitentis, in qua est uera fides et recta confessio, ducti sunt in captiuitatem, et seruire Domino desierunt, idcirco, omnis insultans, traderis filiis Orientalibus qui de uero lumine sunt profecti, et traderis in hereditatem, ut tu quoque discas Dominum confiteri. Et per translationem dicitur quod filii Orientis ponant super eos caulas suas, et figant tentoria, et bibant lac, et comedant fruges: et ciuitas quondam superbie fiat in habitaculum camelorum qui possint, deposito onere peccatorum, intrare per foramen acus. Et in cubile pecorum que  reguntur a pastore bono, ut cum hoc fecerint misti et traditi Orientis pastoribus intelligant quod ipse sit Dominus. Rursumque exprobrat eis quare insultauerunt nimio cordis affectu ruinis populi Dei, et terram Isrel putauerunt omnino desertam, pro quo mereantur manum ulciscentis Dei: ut qui excesserant modum exsultationis et gaudii super ruina domus Iude, nequaquam tradantur filiis Orientis, sed sint in direptionem cunctarum gentium, et interficiantur de populis, et pereant, et conterantur, et nequaquam de stirpe Abraham, sed de cunctis nationibus esse credendi sint; et tunc malorum cognoscant magnitudine et contritione sua, et interfectione populi, quod ipse sit Dominus. Quod generaliter de Ecclesia intelleximus, super unoquoque sanctorum  intelligi potest: ad quorum ruinam gaudent seculi homines et aduersarie potestates, si multi temporis perdiderint pudicitiam; dum mali consolationem suorum scelerum putant, si plures habeant consortes criminum atque supplicii, et hoc nemo fecit, nisi fuerit filius Ammon, hoc est filius populi, qui in declinatione generatus est.

»Hec dicit Dominus Deus. Pro eo quod dixerunt Moab et Seir, ecce sicut omnes gentes domus Iuda. Idcirco ecce ego aperiam humerum Moab de ciuitatibus: de ciuitatibus, inquam, eius inclyte terre Bethiesimoth et Beelmeon et Cariathaim, filiis Orientis cum filiis Ammon. Et dabo eam in hereditatem, ut non sit memoria ultra filiorum Ammon in gentibus. Et in Moab faciam iudicia, et scient  quia ego Dominus.«  Ridiculam uero in hoc loco Hebrei narrant fabulam, postquam urbs aperta templumque reseratum est, filiique Ammon et Moab et Seir ingressi sunt templum uideruntque Cherubim protegentia propitiatorium, dixerunt: Sicut cuncte gentes colunt simulacra, ita et Iuda habet sue religionis idola. Et idcirco, inquiunt, iratus est Dominus, et eos tradidit captiuitati. Nos autem hoc dicemus, quod et isti insultauerint domui Iude, quando a Chaldeis capta est, putantes sicut in ceteris gentibus non ibi esse auxilium Dei, etiam regnum Iude et Ierusalem Dei presidio destitutum patuisse Babylonie potestati. Idcirco non multo post tempore, sed inpresentiarum Dominus comminatur se humerum,  robur uidelicet et fortitudinem Moab, de ciuitatibus eius dissoluturum, siue aperturum, ut ad ipsos quoque Babylonius uictor intreat, et ciuitates in Moab esse desistant, et in finibus eius ac terminis urbes inclyte destruantur, quarum ponit nomina Bethiesimoth, et Beelmeon, et Cariathaim, pro quibus nescio quid uolentes, LXX interpretati sunt domum Beth Iasimuth, cum hoc uocabulum uillam desertam significet. Beelmeon quoque usque hodie in Moab uicus sit maximus, quem illi uerterunt super fontem, et Cariathaim ciuitatem maritimam; traditurque et ipsa cum filiis Ammon, filiis Orientis, Babyloniis uidelicet, iuxta illum sensum quem contra filios Ammon interpretati sumus. Et dabo, inquit, Moab in hereditatem, ut quomodo filiorum Ammon non est memoria  ultra in gentibus, sic et in Moab ultiones faciam atque iudicia, ut cognoscant quod ego sim Dominus, qui Iudam tradidi pro peccato, et in filios Ammon, et in Moab ultor existam. Usque hodie Moab qui interpretatur ex patre, et Seir, qui in pilosum uertitur et hirsutum, despicit et contemnit domum Iuda, in qua uera confessio est. Et putat tam facile eam posse subuerti, quam ceterarum subuertuntur urbium munimenta. Unde Dominus comminatur aperturum se, siue dissoluturum omnem fortitudinem Moabitarum, ut ciuitates habere desistant, et nequaquam in dialectica arte confidere, sed cuncti illius termini quos pro illisione fluctuum uocant promontoria, destruantur. Et inclyte atque electe terre Bethlesimoth, que interpretatur domus solitudinis  atque deserta, et Beelmeon, que et ipsa uertitur habens fontem, siue super fontem, et Cariathaim, quam Septuaginta ciuitatem maritimam transtulerunt, pereant, quamuis enim habeant robora pugnatorum, et inclyta pergant ad prelium arte pugnandi, et ex omni parte circumsepti munitique gradiantur, tamen inclyta eorum terra non est domus habitationis, sed domus solitudinis. Quodque se putant habere fontem scientie, et urbem maritimam que cunctas sustinere possit seculi tempestates, patientiam sibi et fortitudinem promittentes, tamen illuc reuertentur, ut ipsi tradantur filiis Orientis ueri in Christo luminis, sicut traditi sunt filii Ammon qui sibi in heretica multitudine confidebant. Et consideremus profectum, atque in ipsa comminatione clementiam  Dei, ut tradantur cum filiis Ammon filii Orientis in hereditatem, et nequaquam heresis ulla nominetur in gentibus, sed factis in Moab iudiciis et ultionibus pro arrogantia rerum fine cognoscant Dominum esse qui cuncta dispenset. Ad approbandum autem quod Moab in presenti loco super philosophorum intelligatur superbia, de quibus dicitur, Perdam sapientiam sapientium, et intelligentiam intelligentium reprobabo: pauca de prophetis exempla replicanda sunt. Amos loquitur: »Hec dicit Dominus super tribus impietatibus Moab, et super quatuor non auersabor eum, pro eo quod combussit ossa regis Idumee in cineres .« uere enim quidquid in seculo dogmatum peruersorum est,  quidquid ad terrenam scientiam pertinet, et putatur esse robustum hoc dialectica arte subuertitur, et instar incendii in cineres fauillasque dissoluitur, ut probetur nichili quid putabatur esse fortissimum. Sed et Isaias superbiam arguit Moab, dicens: »Audiuimus contumeliam Moab, contumeliosus est nimis: superbiam eius abstuli .« Ieremias quoque contra omnes uaticinans nationes proprie loquitur ad Moab: »Quoniam confidebas in munitionibus tuis .« Et post paululum: »habebis fiduciam in gloria tua.« Et iterum: »Quomodo dicitis fortes sumus?« Ac deinde: Iuxta est dies Moab ut ueniat, et malitia eius uelox nimis.« Et manifestius: »Dicite quomodo contritus est baculus gloriosus, uirga magnificentie.« Et iterum:  »Contritum est cornu Moab.« Hec autem dicuntur ut sub nomine Moab, stulta seculi in celum se efferens superbia conteratur.

»Hec dicit Dominus Deus: Pro eo quod fecit Idumea ultionem, ut se uindicaret de filiis Iuda peccauitque delinquens, et uindictam expetiuit de eis. Idcirco hec dicit Dominus Deus: Extendam manum meam super Idumeam, et auferam de ea hominem et iumentum. Et faciam eam desertam ab austro. Et qui sunt in Dedan gladio cadent. Et dabo ultionem meam super Idumeam per manum populi mei Isrel. Et faciam in Edom iuxta iram meam et furorem meum, et scient indignationem meam, dicit Dominus Deus.« Supra duo proposuerunt, pro eo quod dixerunt Moab et Seir: et  postea de Seir tacens, contra Moab tantum locutus est. Nunc reddit ceptum problema quid Seir, hoc est Idumea, fecerit. Quod Esau, et Seir, et Edom, et Idumea, et Duma, una gens appellentur, non ambiget qui scientiam habuerit Scripturarum. Et ut de ceteris prophetis taceam, Isaia, Ieremias, Amos, qui contra Idumeam, et Dumam, et Edom uaticinati sunt; Abdias propheta totam prophetiam contra hanc dirigit nationem, quem ut potuimus olim disseruimus. Arguitur igitur Seir, qui quia hispidus erat pilosi nomem accepit. Et Edom sanguinarius, qui ob lenticule rufe coctionem primogenita perdidit, et ab edulio sortitus uocabulum est. Esau quoque facta interpretantur. Et hoc sciendum, quod in Hebreo nunquam scribatur Idumea, sed semper  Edom, quem Idumea expressit Greca translatio. Nequaquam ergo Idumea ut Moab locutus est, sed fecit ultionem de filiis Iuda, peccauitque, siue memoriam pristini doloris tenuit, ut ultionem de eis caperet, a quibus in utero supplantatus est, idcirco non per angelos, neque per alium quemlibet, sed ipse Dominus manum extendens super Idumeam, abstulit de ea hominem et iumentum, et ciuitates illius redegit in desertum, id est, Theman, quam nos in austrum uertimus. De qua et de alia urbe Dedan interfecti gladio cadent. Cumque illi se de Iuda ulti fuerint, ego dabo ultionem super Idumeos per manum, siue in manu populi mei Isrel, ut ab his opprimantur, in quos exercuere uindictam; qui facient in Edom  siue Idumeam iuxta iram et furorem meum, ut meam expleant indignationem. Et per manus populi mei Isrel mimicam gentem mea ira deseuiat, et intelligant contra iniquam ultionem Idumee meam iustam fuisse uindictam, dicit Adonai Dominus. Secundum tropologiam hic mihi sensus uidetur: Idumea terrena appellatur, et carnea que consurgit contra spiritum, ut non faciamus ea que spiritus sunt, et animam in meditullio positam ad se retrahere festinat, uultque ultiones reddere quibus prius subdita fuerat filiis Iuda, et recordatur doloris antiqui, quod non proprie fuerit potestatis. Et ideo uindictam expetit de eis, qui recedentes a carne spiritum sequebantur. Propterea ipse Dominus filiorum Iuda ultor existens, extendit manum super Idumeam, et  aufert de ea hominem et iumentum. Quidquid uel rationis uidetur habere, uel simplicis fidei, ut eam redigat in solitudinem, et de Theman que interpretatur deficiens, et Dedan, que et ipsa cognationem sonat, omnes gladio interficit. Quem posuit in manu populi sui Isrel, ut subuertatur Edom, et iram sentiat Domini ac furorem, et intelligat uindictam eius ad hoc profecisse, ut seruiat domui Iude. Hoc est illud de quo et Apostolus disputat scribens: »Iacob dilexi, Esau autem odio habui .« Diligit autem Iacob, quia carneum atque terrenum supplantat et superat, et benedictiones illius meretur accipere. Primum enim iuxta carnem, et postea iuxta spiritum uiuimus. Ante uitia, deinde uirtutes quibus uitia subruuntur. Quia appositum cor hominis  ad malitiam a pueritia, erroresque adolescentie etas matura condemnat. Unde et Dauid: »Delicta, inquit, iuuentutis et ignorantias meas ne memineris .« Et tamen sciendum, quod Iacob primam accepit benedictionem, Esau secundam: et ad extremum dicitur de eo: »Seruus eris fratris tui ,« et postquam spiritui caro subiecta fuerit, illique coniuncta, caro esse desistat, et Idumea transeat in Iudeam.

»Hec dicit Dominus Deus: Pro eo quod fecerunt Palestini uindictam, et ulti se sunt toto animo interficientes et implentes inimicitias ueteres. Propterea hec dicit Dominus Deus: Ecce ego extendam manum meam super Palestinos, et interficiam  interfectores, et perdam reliquias maritime regionis, faciamque in eis ultiones magnas, arguens in furore. Et scient quia ego Dominus, cum dedero uindictam meam super eos.« Post filios Ammon Moab et Seir, qui ipsi sunt Idumei, et per Loth et Esau populo Isrel, et domui Iude cognatione sociantur. uenit ad Philistiim, quos Septuaginta allophulous, id est, alienigenas transtulerunt, non generali nomine omnium gentium, que non sunt de genere Iudeorum, sed speciali gentis sue que nunc dicitur Palestina mutata phe littera iuxta Grecorum consuetudinem in , sicut apud nos pro Hebraico phase Grecum et Latinum Pascha celebratur. Philistiim interpretantur cadentes poculo, qui et ipsi de aureo Babylonis calice inebriati sunt.  Et seuiunt, et toto animo insultant inimicitiarum contra Isrel ueterum recordantes, quibus a Dei populo diuisi sunt. Cumque Dominus dicat: »Mihi uindictam, ego retribuam, dicit Dominus,« ipsi se ulciscuntur interficientes et implentes antiqua odia: propter que extentam super se manum Domini sentient, qui interficiet interfectores. Pro quo Septuaginta nescio quid uolentes, »Cretenses« interpretati sunt, cum et Aquila et Symmachus et Theodotio ipsum uerbum Hebraicum, chorethim, uel interfectores uel interfectionem uerterint, non solum in presenti loco, sed etiam in Sophonia, ubi contra Palestinos ista dicuntur : »Gaza direpta erit, et Ascalon, in perditionem, et Azotus et Accaron eradicabuntur. ue habitatoribus funiculi maris,  accole Cretarum. uerbum Domini super uos Chanaan terra alienigenarum. Et disperdam uos ex habitatione. Et erit Creta in pabulum pastorum, et cubili ouium.« Et hic enim cum Septuaginta Cretam uerterint, ceteri translatores , id est, interfectionem uel perditionem interpretati sunt, de quo in supradicto propheta, Deo prestante quod nobis uisum est diximus. Unde et duarum legionum Dauid, quarum una appellabatur Phelethi, et altera Cerethi, ultima ab eo quod interficerent, atque iugularent, Choretim, hoc est interfectorum nomen accepit. Perditque Dominus omnes reliquias maritime regionis, que salsis tunditur fluctibus et uindictas non paruas, sed magnas faciet in furore, ut furor eius finem habeat misericordie. Et postquam  ultiones fecerit arguens cum furore, tunc cognoscant Palestini quod ipse sit Dominus.



CAPUT XXuI. Tyrus quia exsultauit super contritiones Ierusalem, predicatur destruenda per Nabuchodonosor.

»Et factum est in undecimo anno, prima mensis, factus est sermo Domini ad me, dicens: Fili hominis, pro eo quod dixit Tyrus de Ierusalem, euge, confracte sunt porte populorum, conuersa est ad me: implebor: deserta est, propterea hec dicit Dominus Deus: Ecce ego super te, Tyre, et ascendere faciam ad te gentes multas, sicut ascendit mare fluctuans, et dissipabunt muros Tyri, et de struent turres eius. Et radam puluerem eius de  ea, et dabo eam in limpidissimam petram. Siccatio sagenarum erit in medio maris, quia ego locutus sum, ait Dominus Deus, et erit in direptionem gentibus. Filie quoque eius que sunt in agro, gladio interficientur. Et scient quia ego Dominus.« Consequenter prophetie ordo contexitur: Locutus erat contra filios Ammon et Moab et Seir, qui ipsi sunt Idumei, et Philistiim qui sunt in littore, et in funiculo maris eumdem limitem tenent. Post Palestinos enim, succedit Phenicis regio, cuius metropolis est ciuitas Tyrus, que appellatur Hebreo Syroque sermone Sor. Et quia etiam ipsa gauisa est, et insultauit ac dixit, »Confracte sunt porte populorum;« ego portum tutissimum habeo, illaque subuersa ad me omnis multitudo conuersa est,  que illius regebatur arbitrio. Et quia illa deserta est, idcirco ego implebor, siue que plena fuit ante, redigetur in solitudinem. Igitur ista dixisti, et ruinis Ierusalem que Dei iudicio propter peccata subuersa est, insultasti. Propterea non per nuntios, nec per quoslibet alios, sed ego ipse ero aduersum te, Tyre, et instar fluctuum maris ascendere faciam contra te Babylonios, cum plurimis nationibus, quarum oppugnatione muri tui, et turres destruentur, intantum ut usque ad solum concidant, et puluis illius radatur, siue in partes uarias uentiletur, et sic humiliabitur, ut petre nitidissime comparetur; tantaque erit in urbe quondam frequentissima solitudo, ut sagene piscatorum expandantur, et siccentur in medio eius. Ego enim locutus sum Dominus,  cuius uerba irrita esse non possunt. »Et tradam eam in direptionem gentibus.« Filie quoque eius, que sunt in agro, siue in campo, hoc est in Phenicis littore, urbes et oppida, uici, atque castella, interficientur gladio. qui filias appellauit, interfectionem ponit gladii, ut rerum fine cognoscant me esse Dominum, qui fieri ista precepi. Potest iuxta tropologiam, que Sor nomen Hebraicum uertitur in angustiam, omnis enim anima que perturbationibus occupata est, Sor appellari, que quando uiderit pro suis uitiis atque peccatis Dei iudicio subuerti Ierusalem, in qua fuit templum et pacis uisio, exsultat et ad se putat urbis quondam inclyte imperium transferendum. Quod et in contrariis dogmatibus accipitur, et in hominibus  seculi, quando uiderint hominem sanctum per negligentiam esse prolapsum, gaudent et exsultant, quasi aliorum ruina, sua resurrectio sit. Propterea Dominus comminatur, quod ipse contra eos huiuscemodi homines dimicet, et ascendere faciat contra eos instar marinorum fluctuum plurimas nationes, que destruant in eis quidquid munitissimum et firmum uidetur, et ita omnia eorum argumenta subuertat, ut in puluerem redigantur. Sagenas quoque et retia quibus prius deceptam multitudinem piscabantur, cessare faciat, et in deserte urbis solo expandi atque siccari ut pro illis alii subeant piscatores, quos Dominus ad piscandum misit. Sed et filias eius que prius quasi in thalamo seruabantur, et pro mysticis secretioribusque doctrinis, nulli facile credebantur  processuras protrahendasque in publicum, et ecclesiastico mucrone truncandas, ut tunc intelligant quod ipse sit Dominus, qui et Hierusalem pro peccatis parumper reliquit, et Tyri pro insultatione eius et gaudio munimenta destruxit.

»Quia hec dicit Dominus Deus: Ecce ego adducam ad Tyrum Nabuchodonosor regem Babylonis ab aquilone, regem regum cum equis et curribus et equitibus, et cetu populoque magno, filias tuas que sunt in agro, gladio interficiet. Et circumdabit te munitionibus, et comportabit aggerem in gyro. Et leuabit contra te clypeum, et lanceas et arietes temperabit in muros tuos, et turres tuas destruet in armatura sua. Inundatione equorum eius operiet  te puluis eorum, a sonitu equitum, et rotarum et curruum mouebuntur muri tui. Dum ingressus fuerit portas tuas quasi per introitus urbis dissipate, ungulis equorum suorum conculcabit omnes plateas tuas, populum tuum gladio cedet, et statue tue nobiles in terram corruent. uastabunt opes tuas, diripient negotiationes, et muros tuos destruent, et domos tuas preclaras subuertent, et lapides tuos et ligna tua, et puluerem tuum in medio aquarum ponent. Et quiescere faciam multitudinem canticorum tuorum, et sonitus cythararum tuarum non audietur amplius. Et dabo te in limpidissimam petram, siccatio sagenarum eris, nec edificaberis ultra, quia ego locutus sum, dicit Dominus Deus.« Ergo quod dixerat ascendere  faciam ad te gentes multas, sicut ascendit mare fluctuans. Et eris Tyrus in direptionem gentibus: tunc ponit manifestius quod Nabuchodonosor regem Babylonis adducat Dominus ab aquilone, regem regum, cum equis et curribus, et cum infinita exercitus multitudine, qui prius subditas Tyro in littore ciuitates et castella subuertat, et postea obsideri faciat Tyrum ualletque eam exercitu, et aggere, et munitionibus clypeisque et arietibus impugnet muros et destruat, et tanta sit multitudo equitum eius, ut puluere equitatus et sonitu ululantis exercitus, rotarumque strepitu, et equorum hinnitu, urbis fundamenta moueantur, et sic ingrediatur ciuitatem dissipatis muris, quasi de campo securus ingrediens, tantaque securitas sit uincentis exercitus, ut plateas  Tyri conculcent equorum ungule, et omnis populus in medio corruat ciuitatis, et statue quondam nobiles, sine uniuersa substantia in terram corruat, nichilque pristinarum diuitiarum in expugnata urbe seruetur, sed cum muris domus quoque nobiles destruantur. Et tanta sit uictorum seuitia, ut ligna et lapides qui residui incendio fuerint, in medium mare proiiciantur. Et uel Nabuchodonosor uel ipse Dominus quiescere faciat uniuersam urbis letitiam, qua prius in canticis et psalteriis personabat. Et ad solum usque subuersa sit siccatio sagenarum. Quod autem sequitur, »nec edificaberis ultra,« uidetur facere questionem quomodo non sit edificata, quam hodie cernimus Phenicis nobilissimam et pulcherrimam ciuitatem; ex quo quidam uolunt in  ultimo tempore hec Tyrum esse passuram, que postea non sit edificanda. Sed quomodo Nabuchodonosor personam seruare poterunt, presertim cum legamus in consequentibus Nabuchodonosor oppugnasse Tyrum, et laboris sui non accepisse mercedem, et propterea tradi ei Aegyptum, quia Dei sententie in Tyro oppugnatione seruierit? Grecas et Phenicum maximeque Nicolai Damasceni, et alias barbarorum aiunt se qui huc historie contradicunt legisse historias, et nichil super oppugnatione a Chaldeis inuenisse Tyrie ciuitatis; cum probare possimus multa dici in Scripturis facta, que in Grecis uoluminibus non inueniantur. Nec debere nos eorum auctoritati acquiescere, quorum perfidiam  et mendacia detestamur. Potest ergo quod dicitur, »nec edificaberis ultra, sic accipi, quod nequaquam ultra sit regina populorum, nec proprium habeat imperium, quomodo habuit sub Hiran et ceteris regibus, sed uel Chaldeis, uel Macedonibus, uel Ptolomeis, et ad postremum Romanis regibus seruitura sit. Nulli autem ambiguum iuxta anagogen Nabuchodonosor regem Babylonis qui uenit ab aquilone, diabolum intelligi; qui cum sit uentus durissimus, et sinister nomine dexter uocatur, presumens sibi nominis dignitatem. Et est rex regum omniumque regnorum que ostendit Domino, dixitque ad eum: Hec omnia mihi tradita sunt, que dabo tibi, si procidens adoraueris me .« Iste habet equos et currus, de quibus scriptum est: »Fallax  equus in salutem .« Et: »Dormierunt omnes qui ascendunt equos .« Et in alio loco: »Equum et ascensorem proiecit in mare .« Iste filias Tyri, animas in angustia et in quodam peccatorum carcere positas interficit in agro campoque latissimo, et circumdat Tyrum munitionibus suis, ut clausam teneat, et nullus ex ea Babylonii regis euadere possit imperium. Destruit muros turresque subuertit, et quidquid forte habuit in dogmatibus, inundatione equorum eius, et sonitu equitum rotarumque et curruum strepitu pertremiscet, et ingredietur portas eius nullo prohibente, et plateas ciuitatis: »Quia lata et spatiosa uia est que ducit ad mortem ;« equorum eius calcabunt ungule, uniuersamque substantiam, siue statuas  nobiles quibus sibi imagines fixerant falsitatis, de quibus scriptum est: »Domine, in ciuitate tua imaginem eorum dissipabis,« ad terram deiiciet . Et destructis muris, domus quoque nobiles subuertentur, quas sibi parauerat, et in quibus exsultabat: atque in tantam desolationem ueniet, ut et lapides eius et ligna quibus edificauerat muros et cementa construxerat, proiiciant in profundum: canticaque eius et musica, quibus sibi in sapientia huius seculi confidebat; et omnes cithararum sonus non audietur amplius, et piscatio eius cessabit, et erit humilis ita ut sit siccatio sagenarum, et ultra non edificetur, quia ad Domini sententiam tradita Nabuchodonosor omnino subuersa est, iuxta quod et Apostolus dicit: »Quos tradidi Satane ut discant  non blasphemare .« Loca difficilia sunt, et prudens lector ac diligens debet ignoscere labori meo; aut si melius quid potuerit inuenire, et ego in eius transibo sententiam, dummodo nouerit ueniam, quam mihi tribuet, se ab aliis accepturum.

»Hec dicit Dominus Deus Tyro: Nunquid non a sonitu ruine tue, et gemitu interfectorum tuorum, cum occisi fuerint in medio tui, commouebuntur insule? Et descendent de sedibus suis omnes principes maris, et auferent exuuias tuas, et uestimenta sua uaria abiicient, et induentur stupore. In terra sedebunt, et attoniti super repentino casu tuo admirabuntur, et assumentes super te lamentum dicent tibi: Quomodo peristi que  habitas in mari, urbs iclyta, que fuisti fortis in mari cum habitatoribus tuis, quos formidabant uniuersi? Nunc stupebunt naues in die pauoris tui, et turbabuntur insule in mari eo quod nullus egrediatur ex te.« Primum ipsa historie uerba pandamus breuissima, metaphorice sensum dictorum aperientes. »Hec dicit Adonai Dominus Tyro,« que appellatur Sor. Nunquid in die ruine tue quando Nabuchodonosor oppugnante corrueris, et in gemitu uulneratorum siue interfectorum qui occisi fuerint in medio tui, non commouebuntur insule? et descendent omnes reges de sedibus siue soliis suis, et principes maris qui diuersis imperant insulis, et auferant diademata de capitibus suis, omnem regnandi gloriam deponentes, et uestes pretiosissimas  et incredibili uarietate fulgentes abiicient a se, et stuporis magnitudine uertentur in amentiam, atque humilitate deiecti, sedebunt in terra: et cum te uiderint corruisse, sibi similia formidabunt: nichilque putabunt in terre bonis esse perpetuum. Sed e contrario assument super te lamentum, et flebile canticum commemorabunt dicentes, quomodo peristi que habitabas in mari, urbs inclyta siue laudata? Tyrum enim fuisse insulam, et nullum habuisse de terra introitum, in Grecis Latinisque et barbaris historiis legimus, sed postea a Nabuchodonosor rege Chaldeorum, uel, ut nonnulli affirmant, ab Alexandro rege Macedonum iactos esse aggeres, et oppugnatione uineisque et arietibus locum preparatum, ac de insula factam esse peninsulam.  Tu igitur, o Sor, id est, o Tyre, que quondam in cunctis fuisti fortissima insulis, siue in urbibus omnium uoce laudata, cum habitatoribus tuis quos uniuersi timebant, quomodo subito corruisti? »Nunc stupebunt, siue pauebunt super te insule.« Et ut melius habetur in Hebreo, »Naues in die pauoris et ruine tue, et turbabuntur insule in mari.« Unde consequentius est supra naues legere, ne secundo ponantur insule, eo quod nullus egrediatur ex te, siue, ut Septuaginta transtulerunt, in die egressionis tue, quando fueris ducta captiua. Hec interim quasi quedam historie iacta sint fundamenta: nunc spiritale nitemur culmen imponere. Finge aliquem diu seruata pudicitia multis floruisse uirtutibus, et postea in aliquo graui mortalique peccato esse collapsum;  nonne ad sonitum ruine eius, interfectarumque uirtutum omnes insule mouebuntur, hi uidelicet qui salsis amarisque huius seculi tunduntur fluctibus? et descendent de throno superbie sue omnes qui in seculi huius salsugine principes uidebantur, et humilitate deiecti auferent diademata de capitibus suis, que uidebantur bonis operibus possidere, et uestimenta uaria diuersitate uirtutum abiicient, et induentur stupore, siue timoris magnitudine quodammodo uidebuntur insani. Sedebuntque humi et stupentes super repentino casu eius admirabuntur intantum, ut omnes assumant planctum et lamentationem super eum qui corruit et dicant: Quomodo peristi qui prius saluus eras?  quomodo corruisti, qui tanto tempore steteras, qui in mari huius seculi inter omnes inclytos putabaris, qui eras cunctorum opinione robustus? et habitatores tui, hoc est cognationes fortissime aduersum omnia ignita diaboli iacula resistentes, que prius erant formidini omnibus aduersariis, uerse sunt in stuporem. Sed et naues, omnes uidelicet sancti, qui huius seculi fluctibus transeunt, obstupescunt cum te uiderint concidisse, in die pauoris et ruine tue. Et turbabuntur insule, ne et ipse similia sustineant. Aliorum enim ruine exempla iustorum sunt, dum omnes infirmo et imbecilli statu fluctuantique uestigio in isto seculo commoramur. Et nunquam est nostra certa securaque uictoria. Quando egredientur ex te qui prius steterant, uel in exitu tuo, in  fine, et consummatione tua, non enim ex preteritis, sed ex presentibus iudicamur. Cauendumque est et semper timendum, ne ueterem gloriam et solidam firmitatem unius hore procella subuertat.

»Quia hec dicit Dominus Deus, cum dedero te urbem desolatam sicut ciuitates que non habitantur, et adduxero super te abyssum, et operuerint te aque multe, et detraxero te cum his qui descendunt in lacum ad populum sempiternum, et collocauero te in terra nouissima, sicut solitudines ueteres cum his qui deducuntur in lacum ut non habiteris. Porro cum dedero gloriam in terra uiuentium, in nichilum redigam te, et non eris, et requisita non inuenieris ultra in sempiternum, dicit Dominus Deus.« Cum superioribus  iunge que dicta sunt, quando te dedero, o Tyre, urbem in perpetuum desolatam, sicut ciuitates alie que omnino non habitantur, et adduxero super te abyssum, et operient te aque multe, uel hostium infinite multitudines, uel certe qui ad insulam loquitur et ad urbem in insula constitutam aduersariorum frequentiam abyssi fluctibus comparat. »Et detraxero te cum his qui descendunt in lacum« siue in foueam, ad eos qui in inferno sunt, de quibus et in psalmis legimus: »Introibunt in inferiora terre, tradentur in manus gladii, partes uulpium erunt ;« ad populum sempiternum »ubi est fletus oculorum et stridor dentium.« Et posuero te in terra nouissima, in qua antiquus draco constitutus  est. Et sicut ueteres solitudines atque deserta, ubi nulla bonorum recordatio, sed pene erunt sempiterne, neque te fecero suscitari in terra uiuentium, de qua scriptum est: »Beati mites, quoniam ipsi possidebunt terram .« Et in alio loco: »Placebo Domino in regione uiuorum ,« tunc redigeris in nichili, siue peribis in eternum. Et ultra non eris, secundum illud quod in alio loco scriptum est: »Dimitte mihi ut refrigerer priusquam abeam, et amplius non ero .« Non quod esse desistat, qui in penis est sempiternis, sed quod qui Deo non uiuit, in Scripturis sanctis dicatur non subsistere. Unde et Esther contra idola loquens, »ne tradas, inquit, sceptrum tuum his qui non sunt .« Utique erant quibus obsecrat  ne tradatur, sed Deo non erant, qui uirtutibus, et uiuenti Deo esse cessarant. Et hoc notandum quod queritur Tyrus ab eo qui uenit querere, et saluum facere quod perierat. Et nonaginta nouem ouibus in montibus derelictis, querit unam erroneam ouem. Mulier quoque que unam drachmam perdiderat, querit et inuenit, et uicinas conuocat ad letitie societatem . Sin autem requisita non inuenitur Tyrus, non est querentis uitium, sed eius qui boni pastoris fugerit manum. Et ultra, inquit, non eris in sempiternum, siue ut in Hebraico lolam, et in Greco scribitur, unum seculum significat iuxta illud Isaie, qui post septuaginta annos dicit Tyrum restituendam in integrum statum. Aiunt autem unum seculum, id est, humane tempus  etatis septuaginta annorum numero supputari, Psalmista dicente: »Dies annorum nostrorum in ipsis septuaginta anni: sin autem in potentatibus octoginta anni, quidquid supra, labor et dolor est .« Hic breuiter de Tyro diximus, quod et ad eos referri potest, qui in angustia huius seculi constituti, deducuntur ad inferos, et operiuntur abyssis, fluctibusque penarum, et trahuntur ad inferiora terre, et his copulantur qui in ueteri solitudine sunt, et deducuntur in lacum, siue in foueam sempiternam, ut ultra non habitentur a Spiritu sancto; de quibus scriptum est: »Impius cum ceciderit in profundum, contemnit.« Nec de cetero erunt in terra uiuentium, sed peribant et redigentur ad nichili, et Deo esse cessabunt: quibus testimoniis  abutuntur, qui dicunt impiorum et non peccatorum penas esse perpetuas qui quesiti a Deo non sunt inuenti, et in eterno esse cessarunt, quia suo uitio perdiderunt eum qui dicit: »Ego sum uita .



CAPUT XXuII. De fletu et ruina Tyri, que comparatur naui. Terrarum negotiationes describuntur.

»Et factum est uerbum Domini ad me, dicens: Tu ergo, fili hominis, assume super Tyrum lamentum, et dices Tyro que habitat in introitu maris: negotiationi populorum ad insulas multas: Hec dicit Dominus Deus,« etc. Si uoluero totam prophetiam contra Tyrum, siue super lamentatione Tyri,  uno sermone comprehendere, et longum faciam, et sensum lectoris obscurum, dum omnia simul non potest mente retinere, precipue in quibus ab Hebraico in hoc loco Septuaginta editio discrepat, hoc est quod addiderint, queue subtraxerint. Itaque nostra erimus interpretatione contenti, et sicubi dissonant ex latere copulabimus, perfectam omnium Deo sententiam relinquentes: et quid nobis uideatur in singulis breuiter admonebimus. Qui plangitur adhuc cure est ei a quo plangitur: unde et Samuel flebat atque plangebat super Saul . Et apostolus Paulus  lamentatur, et luget super his qui fornicati sunt, et non egerunt penitentiam. Et Ieremias lamentationes super euersione Ierusalem quatuor scribit alphabetis. Habitat  ergo iuxta litteram Tyrus siue Sor in introitu maris, uel quod prius insula fuit, uel quod portu tutissimo de alto uenientes recipit naues. Et est negotiatio populorum ad insulas multas, siue de insulis multis. Quod quidem usque hodie perseuerat, ut omnium in illa propemodum gentium exerceantur commercia. Ceptam autem interpretationem sequentes quidquid de Tyro dicitur referamus ad angustias istius mundi, qui in maligno positus est, et uariis perturbationibus quasi fluctibus coarctatur atque percutitur. De huiuscemodi negotiatoribus et in psalmo mystico sermone narratur: »Qui descendunt mare in nauibus, facientes operationes in aquis multis, ipsi uiderunt opera Domini, et mirabilia eius in profundo .«

 »O Tyre, tu dixisti: Perfecti decoris ego sum, et in corde maris sita.« Primum crimen est Tyri si quid uidetur habere boni, non Dei putare, sed suum, et omnem pulchritudinem, que illi de diuersis uenit regionibus, proprie estimare diligentie atque uirtutis. Dixit enim, »Perfecti decoris ego sum,« siue ego mihi circumdedi decorem, cum sit in corde hoc est in medio maris sita, et quasi insula moueatur et fluctuet, et undarum illisionibus confringatur. Quod autem cor maris medium significet, et ille propheticus sermo demonstrat: »Propterea non timebimus cum turbata fuerit terra, et translati montes in cor maris: sonuerunt et turbate sunt aque eorum .« Sed et Dominus noster in corde terre, hoc est in medio, et ad inferos dicitur descendisse.  uera autem et perfecta pulchritudo in nullo hominum nisi in Christi corpore, quod interpretatur Ecclesia, et multorum sanctorum uirtutibus congregatur. Unde et ipse loquitur ad sponsam: »Tota pulchra es, proxima mea, et macula non est in te .«

»Finitimi tui qui te edificauerunt impleuerunt decorem tuum. Abietibus de Sanir exstruxerunt te cum omnibus tabulatis maris. Cedrum de Libano tulerunt ut facerent tibi malum.« O igitur, Tyre, que dixisti per superbiam, »Perfecti decoris ego sum, siue ego decorem mihi circumdedi, cum sis sita in medio mari, audi quanta tibi Dei largitate collata sint. Finitimi et contermini tui, qui non de longinquis sed de uicinis sunt regionibus, ipsi impleuerunt  decorem tuum; et tu putas tuum esse quod alienum est? Et loquitur quasi ad nauem , urbis significans pulchritudinem, et rerum omnium abundantiam, ut postquam uniuersam illius supellectilem descripserit, malum, antennas, remos, uela, proram, carinam, funes, opertoria, pelles, et cetera, quibus nauium optime instructarum usus indiget, tunc tempestatem illi, et uentum austrum quo fluctus maximi commouebuntur, uenire denuntiet, et eam subiacere naufragio; per que significat urbis Tyrie euersionem a rege Nabuchodonosor, siue, ut multi putant, ab Alexandro rege Macedonum, qui sex mensibus ipsam urbem obsedisse et cepisse narratur postquam Darium uicit in Lycia. Iuxta mysticos  intellectus abietibus siue cedris de Sanir, nauis Tyrie tabulata ceduntur, quibus texitur atque compingitur, et cedro siue cyparisso de Libano malus eius; abietibus propter leuitatem iuncturasque tabularum mollius inuicem se tenentium atque mordentium, siue cedris, quod lignum imputribile est. De Sanir autem dicitur quod interpretatur uia lucerne, aut, ut nos uerius arbitramur, Deus uigiliarum, eo quod omnis nauis prosperitas et illustratio uenerit ex uero lumine. Sanir autem mons iuxta litteram ipse est qui et Hermon, quem alii uocant Sanior: lege historiam. Libanus interpretatur candor siue dealbatio, quod et ipsum ad gratiam pertinet aliunde uenientem.

»Quercus de Basan dolauerunt in remos tuos,  transtra tua fecerunt tibi ex ebore Indico, et pretoriola de insulis Italie.« Quanta pulchritudo nauis et supellectilis eius, ut remos haberet cedrinos, non undelibet, sed de Basan, et transtra eburnea et preteriola siue cellaria in quibus merces pretiosissime reponuntur, de insulis Chettiim, quod nos in Italiam uertimus, ex ea regione que Grecie propinquior est, omnes occidentalium insularum partes intelligentes. Dicamus ergo iuxta remos fieri nauis Tyrie de Basan, de qua et in psalmis scribitur: »Dixit Dominus, de Basan conuertam, conuertam de profundo maris .« Et ignominiam peccatorum conuertit Dominus, et conuertit in remos, ut cum apostolis nauigantes possint ad terram et ad littora peruenire. Et fiunt  transtra de ebore, cum mortificauerint corpora sua, uel usum dentium ad laudes Dei contulerint. Et pretoriola siue cellaria de insulis Chettiim, que iuxta Hebraici sermonis etymologiam uertitur in percussam, ut plagis diaboli non tam interfecta sit quam probata. Possumus ex ebore et syluestres domos dicere de insulis Chettiim, quas heretici non in domo Dei, sed in naui Tyria fabricare conantur: et ipsi habentes ebur suum sermonis, et lingue edificantes templa Dei templo contraria, et domos syluestres, habitacula bestiarum, cum Scriptura dicat in domo Dei nemora et syluas et lucos non esse plantandos.

»Byssus uaria de Aegypto texta est tibi in uelum ut poneretur in malo, hyacinthus et purpura de insulis  elisa facta sunt operimentum tuum.« Quia dixerat Tyrus: »Perfecti decoris ego sum,« uel »circumdedi mihi ipsa pulchritudinem,« arguitur quid a singulis acceperit regionibus, secundum illud Scripture: »Quid habes, quod non accepisti? Si autem accepisti, quid gloriaris, quasi non acceperis? « Describitur ergo quid unaqueque mittat prouincia, secundum illud uirgilianum:

India mittit ebur, molles sua thura Sabei:
At Calybes duri ferrum, uirosaque Pontus
Castorea, etc.
Byssus in Aegypto quam maxime nascitur, ex qua contextum est Tyrie nauis uelum, quod suspenditur malo, et operimentum illius, quod in solis calore  atque tranquillo nautis atque uectoribus prebet umbraculum: de hyacintho et purpura fit, que sunt de insulis, Elisa Ionii maris sic appellans insulas; porro iuxta LXX de bysso in stratum et requiem Tyrie nauis uelamenta texuntur, ut his operta gloriosior sit, et circumdata amictum habeat pulchriorem: byssum autem referri ad terram, quia ex terra oritur, et hyacinthum ad erem, purpuram ad mare ex quo conficitur, addito coccino bis tincto, quibus pontificis uestimenta texuntur, sepe admonuimus quod quatuor elementa significent, terram, ignem, erem, et aquas, ex quibus constant omnia, que sibi assumpsit Tyrus, ut Dei creaturis non utatur cum gratia, sed dicat, »Perfecti decoris ego sum,« uel decorem mihi ipsa circumdedi.

 »Habitatores Sidonis et Aradii fuerunt remiges tui. Sapientes tui, Tyre, facti sunt gubernatores tui. senes Giblii et prudentes eius prebuerunt nautas, ad ministerium uarie supellectilis tue. Omnes naues maris et naute earum fuerunt in populo negotiationis tue.« Dixerat supra: »Finitimi tui qui te edificauerunt impleuerunt decorem tuum,« antequam ueniant ad eos qui longe habitant, proximarum prouinciarum describit auxilia. Habitatores, inquit, tui, siue principes Sidonis et Aradii, que uicina est insula, remiges tui; sapientes tui, o Tyre, facti sunt gubernatores tui. Ad sapientes enim proprie pertinet gubernatio, Scriptura dicente: »Quibus non est gubernatio, cadunt quasi folia.« Senes siue seniores Giblii et prudentes eius prebuerunt nautas ad ministerium,  siue confortauerunt consilium Tyri, et uariam supellectilem prebuerunt. Omnesque maris naues et naute earum fuerunt in populo negotiationis Tyrie, siue in occidente occidentis. Hoc iterum secundum litteram. Ceterum iuxta mysticos intellectus, quia Sidonii interpretantur uenatores, et Aradii deponentes, dicemus Tyrum gloriosam et superbissimam ciuitatem, que uento flante postea conterenda est, habere ciues siue principes uenatores, de quibus scriptum est: »Anima nostra quasi passer erepta est de laqueo uenantium .« Ubi enim nos legimus uenantium, in Hebreo scriptum est Sidoniorum: Isti uenantur incautas animas, in sublimibus constitutas, ad terrena deducunt, et efficiuntur remiges ut ducant eas ad naufragia. Sapientes  autem Tyri, qui in malam partem accipiuntur, per quam sapientiores sunt filii tenebrarum ac filiis lucis, ipsi gubernant Tyrum naufragio preparatam. Seniores Giblii et prudentes eius prebuerunt nautas Tyro ad ministerium, siue confortauerunt consilium eius. Sacra narrat historia seniores plurimos fuisse a Domino reprobatos, et iuniores electos in typum Synagoge et Ecclesie. Senior Cain abiicitur, et Abel iunior eligitur. Ismel filius Abraham, alienus a patre est, et Isaac iunior hereditatem accepit; filiorum quoque Isaac senior Esau uenator est, et uagatur in saltibus: iunior Iacob simpliciter domum habitat. Unde scriptum est et in Malachia: »Iacob dilexi, Esau autem odio habui .«  Et certe iuxta Apostolum  nichil in matris utero constituti boni uel mali fecerant, nec habebant meritum nec offensam, ut alter eligeretur, et alter abiiceretur, nisi quod in typo, ut diximus, Synagoge et Ecclesie, senior repellitur, et assumitur iunior. Omnes, inquit, naues maris et naute earum fuerunt in populo negotiationis Tyrie, siue in occidente occidentis, quomodo dicitur Canticum canticorum, et secula seculorum, et opera operum, ut canticum maius aliis canticis sit, et seculum prolixius aliis seculis, opusque ceteris operibus utilius: sic appellatur occidens occidentis, ut magnitudinem occidentalium partium significet. Et pulchre naues maris et naute earum et remiges, qui in Tyrie nauis auxilio sunt, non pergunt ad orientem, nec ad ortum luminis,  ubi sol iustitie nascitur, sed ad occidentem occidentis, ubi lumen occumbit, et unde tenebrarum exordium est.

»Perse et Lydii, et Libyes erant in exercitu tuo, uiri bellatores tui, clypeum et galeam suspenderunt in te pro ornatu tuo.« Persas fuisse fortissimos, quorum rex Cyrus Isaie uaticinio predicatus, subuerso Astiage rege Medorum, Babylonem ceperit, et sacra et secularis narrat historia. Lydos quoque illo tempore inter gentes robustissimas reputatos, quorum rex Cresus ab eodem Cyro captus sit, Xenophon scribit plenissime, et Libyas cum Trogodytis, et Aethiopibus uenisse contra Ierusalem in Paralipomenon uolumine legimus. Qui quia illis temporibus florentissimi erant et famosi ad prelia pugnatores,  Tyrie urbis defensores esse memorantur, et ad terrendos hostes scuta et galeas in murorum propugnaculis suspendisse. Spiritalis autem intelligentia illud sonat, quod Perse, qui interpretantur tentantes siue tentati, et Lydii, quos generatos intelligimus, et Libyes, qui Hebraico sermone appellantur phut, et uertuntur in os ab ore non ab osse, frustra Tyrum nitantur defendere, dum tentatione superentur et generationi ac libidini seruiant, cassaque tantum uerba multiplicent, non habentes galeam salutis, nec scutum fidei, sed gloriam tantum strepitumque sermonum pretendant ad ornatum illius.

»Filii Aradii cum exercitu suo erant super muros tuos in circuitu. Sed et Pigmei, qui erant in  turribus tuis, pharetras suas suspenderunt in muris tuis per gyrum, ipsi compleuerunt pulchritudinem tuam.«  uerbum gamadim, Aquile prima editio Pigmeos, Symmachus Medos, Septuaginta custodes, Theodotio gomadim, ipsum Hebraicum interpretati sunt, Aradum insulam, que tota sit ciuitas et contra se positum oppidum Antaradum habeat, uicinaque sit Tyro et pretendat in Phenicis littore continentis terre, usque hodie cernimus. Hi sunt in exercitu urbis Tyrie custodesque turrium eius, et suspenderunt pharetras suas per gyrum, complentque pulchritudinem eius, ut sagittarios esse doceant, siue pygmei sunt, hoc est bellatores, et ad bella promptissimi. Sin autem Aradii deponentes sonant,  omnis qui pretendit falsi nominis scientiam, et habet in pharetra pectoris sui ignita diaboli iacula, quibus deceptorum corda uulnerat, atque succendat, Aradius appellandus est. Cupit enim deponere eos qui nituntur ad alta conscendere, et complet pulchritudinem Tyri, de qua et in Prouerbiis scriptum est: »Non te decipiat pulchritudinis desiderium, ne capiaris oculis tuis.« Et iterum: »Sicut inauris in naribus porce, sic mulieri male morate pulchritudo.«

»Carthaginienses negotiatores tui a multitudine cunctarum diuitiarum, argento, ferro stanno plumboque repleuerunt nundinas tuas.« Non solum in presenti loco, sed et in Isaia scriptum est: »Ululate, naues Carthaginis .« Ceteri interpretes uerbum hebraicum transtulerunt Tharsis, quam coloniam  esse Tyriorum nulli dubium est. Ipsi de Occidentis partibus argento, ferro, stagno et plumbo Tyri nundinas compleuerunt: Tharsis in lingua nostra sonat exploratio gaudii. Exploratores autem hic non in bonam partem debemus intelligere, quales Moyses miserat ad explorandam terram repromissionis, sed in contrariam, quales et Apostolus uitare se dicit, »propter subintroductos falsos fratres, qui intrauerunt explorare libertatem nostram, quam habemus in Christo .« Et de quibus Ioseph loquitur: »Exploratores estis, considerare uestigia regionis uenistis .« Fratresque eius intelligentes crimen esse non modicum, aliena per insidias explorare, responderunt: »Non sunt exploratores serui tui.« Isti ergo nundinas Tyri non auro, nec lapide  pretioso, sed argento, ferro, stagno, plumboque multiplicant, habentes eloquii uenustatem et arma ad expugnandum, et in stagno eloquii similitudinem, quod mentitur argentum, et in plumbo impietatem grauissimam, iuxta Zacariam  in quo mulier sedit super talentum plumbi, et Aegyptii demersi sunt in profundum sicut plumbum. Longe singulorum disputatio metallorum, sed breuitati studendum est.

»Grecia, Thubal et Mosoch ipsi institores tui, mancipia et uasa enea adduxerunt populo tuo, de domo Thogorma equos et equites et mulos adduxerunt ad forum tuum.« Iones, inquit, qui Hebraice appellantur Iauan et Thubal, id est, Iberi orientales, uel de Occidentis partibus Hispani, qui  ab Ibero flumine hoc uocabulo nuncupantur. Et Mosoch quos Cappadocas intelligimus, quorum metropolis, que postea ab Augusto Cesare, Cesarea appellata est, usque hodie lingua ipsorum Mazaca dicitur: isti pretiosum Tyri fecere commercium, ut mancipia, et enea uasa ex Corintho adducerent Tyrum, et de domo Thogorma, id est, de Phrygia equos et equites et mulos, quorum quondam illa prouincia maximam habuit copiam. Aiunt Hebrei Greciam, id est, Iauan interpretari, Est et non est, quod proprie refertur ad sapientiam secularem, in qua si recte aliquid reperiunt, est appellatur: si in contrariam partem, non est. Multa enim nature bona et ipsi disserunt de officiis, de continentia, de opibus  contemnendis, quod proprie Stoici sibi uindicant, et uidentur animas hominum, quos deceperunt lucrifacere, habentque uasa enea quibus mentiuntur auri similitudinem, que ingerunt populis Tyri, ut eos false doctrine opinione supplantent; de domo quoque Thogorma, quod interpretatur peregrinus et aduena, ad forum et nundinas eius equi adducentur et equites et muli, de quibus scriptum est: »Fallax equus ad salutem .« Et in alio loco: »Dormitauerunt omnes, qui ascenderunt equos .« Et in alio psalmo: »Nolite fieri sicut equus et mulus, quibus non est intellectus .« Quamobrem et Dech accusator, et interfector sacerdotum prefectus multorum fuit, et hos esse de domo aduene atque peregrini, qui non comedunt  carnes agni, de quibus scriptum est: »Aduena et mercenarius non comedent ex eo;« ut omnes nundine Tyri his compleantur.

»Filii Dedan negotiatores tui.« Pro quo nescio quid uolentes Septuaginta »filios Rhodiorum« interpretati sunt, nisi forte prime littere falsi similitudine ut pro Dedan legerent Radan, que et ipsa Cycladarum maxima est, et in Ionio mari, quondam urbs potentissima, naualique certamine gloriosa, et propter tutissimum portum mercatorum omnium receptaculum. Et quia Rhodii in linguam nostram uertuntur uidentes iudicium, de his nunc tropologice dicitur, qui cernunt iudicii ueritatem, et ipsi non faciunt, dicente Apostolo : »Propter quod inexcusabilis es, o homo omnis, qui iudicas. In quo  enim iudicas alium, te ipsum condemnas: eadem enim facis que iudicas.« Sed melius est Dedan alterius loci nomen accipere, ut et in Hebraico apud ceteros interpretes habetur.

»Insule multe negotiatio manus tue. Dentes eburneos et hebeninos commutauerunt in pretio tuo. Syrus negotiator tuus propter multitudinem operum tuorum guttam, purpuram, et scutulata et byssum et sericum et Chodchod proposuerunt in mercatu tuo.« Usque hodie autem permanet in Syris ingenitus negotiationis ardor, qui per totum mundum lucri cupiditate discurrunt, et tantam mercandi habent uesaniam, ut occupato nunc orbe Romano inter gladios et inferorum neces querant diuitias et paupertatem periculis fugiant. Istiusmodi  homines negotiatores Tyri sunt, qui polymita, purpuram et scutulata mercantur. Byssum quoque et sericum et Chodchod proponunt in mercatu eius, pro purpura, quam omnes interpretati sunt stacten, id est, guttam, LXX transtulerunt: Chodchod autem quid significet, usque inpresentiarum inuenire non potui. Aiunt Hebrei omnes pretiosissimas merces hoc nomine significari, uel speciem quamdam esse pretiosarum mercium, quam Romanus sermo non resonet: uel communi uocabuli scruta uendentium. De multis autem insulis ut transeamus ad , que salsis et amaris huius seculi tunduntur fluctibus deserunt negotiatores Dedan dentes eburneos, candorem eloquentie pollicentes, de quibus  scriptum est: »A domibus eburneis, ex quibus delectauerunt te filie regum in honore tuo .« Sed non sunt candidi, nec imitantur sponsam de qua dicitur: »Que est ista que ascendit deal bata, innitens super fratruelem suum ?« uerum hebenini nigri coloris, qui non possunt suam mutare nigritudinem, Ieremia dicente: »Si mutabit Aethiops pellem suam et pardus uarietatem suam .« Syrus quoque, id est, aram, qui interpretatur excelsus et tumet superbia negociator Tyri est, et in multitudine operum Tyriorum defert falsi nominis scientiam, multas uarietates et stacten odoris optimi repromittens, et purpuram regie dignitatis, et scutulata ex arte dialectica, et byssum pro quo Septuaginta tharsis interpretati sunt, terre operibus  deditus: et sericum, pro quo in Hebreo scriptum est ramoth, quod interpretatur uisio mortis: omnia enim opera terrena ad interitum properant. Et Chodchod quidquid illud est, quod intelligitur, proponens in nundinis Tyri, Dadan autem ex his mercibus, que negotiatoribus eius insulisque dicuntur adferri, uel Indie regio intelligenda est, uel Idumeorum ac uaste solitudinis, ut nonnulli estimant, sonatque cognationem, ut similitudinem diuinorum dogmatum in hereticis cognoscamus.

»Iuda et terra Isrel ipsi institores tui in frumento primo, balsamum et mel et oleum et resinam proposuerunt in nundinis tuis.« Dicitur autem quibus terra Iudea, que nunc appellatur Palestina, abundet copiis frumento balsamo melle et oleo et  resina, que a Iuda et Isrel ad Tyri nundinas deferuntur. Cumque manifesta sit littera, iuxta spiritalem sensum dicemus non debere terram confessionis et sensum cernentis Deum, qui refertur ad ecclesiam deferre Tyro primum triticum, quod cadens in terram multiplicatur, et accipitur pro uerbo Dei. »Non enim in pane solo uiuit homo, sed in omni sermone Dei .« Dein balsamum quod nascitur in uineis Engaddi, siue unguentum de quo scriptum est: »Sicut unguentum in capite, quod descendit in barbam Aaron .« Et mel super quo loquitur et Salomon: »Mel inuenisti, comede quantum satis est. Si enim plus comederis, euomes illud,« dum saturitate nimia mel uertitur in absynthium. Oleum quoque, de quo in tabernaculo  Dei lucerna accenditur, ne aptetur illud nobis propheticum: »Oleum in Aegypto uenundabas .« Quod si in Aegypto et in Tyro fuerit, uertetur in contrarium, et dicetur de eo: »Oleum autem peccatoris non impinguet caput meum.« Sed et resina leuis est, apta corporibus, et pro medicina accipitur. Unde et in Ieremia scriptum est: »Nunquid resina non est in Galaad aut medicus non est ibi: quare non ascendit curatio filie populi mei .« Hanc resinam habebat et Iacob  quam mittebat filio Ioseph cum melle et terebintho, nucibus, thymiamate et stacte. Ismahelite quoque qui emerunt Ioseph de terra Isrel , hec in Aegyptum deportabant, thymiamata et resinam  de Galaad et stacten. Et ut manifestius scire possimus, quid sit frumentum, balsamum, mel, et oleum, resinamque ad mercatum ferri Tyri, audiamus Domini uerba dicentis: »Nolite dare sanctum canibus, neque margaritas uestras mittatis ante porcos .« Mulieri quoque chananee que pro filia precabatur dicens: »Filia mea male uexatur a demonio .« Respondit Dominus: »Non oportet tollere panem filiorum et dare eum canibus. Sed quia exierat de finibus Tyri et Sidonis, et propinquabat terre Isrel idcirco quod rogauerat consecuta est.

»Damascenus negotiator tuus in multitudine operum tuorum in copia diuersarum opum, in uino pingui, in lanis coloris optimi.« Significat autem  quod inter ceteras negotiationes Tyri ad nundinas eius de Damasco deferebatur uinum pinguissimum, et lana precipue quod usque hodie cernimus. Sin autem Damascus interpretatur sanguinem bibens, et Hebreorum uera traditio est, campum in quo interfectus est Abel, a parricida Cain fuisse in Damasco, unde et locus hoc insignitus uocabulo sit. Iuste et Paulus  post interfectionem Stephani primi in Christo martyris, perrexit in Damascum, ut credentes in Christo uinctos duceret in Hierusalem, Deique misericordia qui fecit uidentem et cecum, oculos carnis amisit, ut mentis acciperet, cecideruntque squame draconis ex oculis eius quibus lumen perdiderat ueritatis, ut iret ad uicum qui appellatur Rectus, et inueniret Ananiam, qui in lingua nostra  interpretatur obediens. De hac igitur cui dictum est: »Maledicta terra, que aperuit os suum, et hausit sanguinem fratris tui ,« Tyri nundine congregantur, et uinum pingue, et lane splendentes, siue »uinum de Chelbon« quod interpretatur lacteus. LXX pro »lanis coloris optimi,« »lane de Mileto,« siue Soor senserunt. Miletum in Hebraico non habetur, sed quia inde lane precipue deferuntur, pro Soor Miletum interpretati sunt. Ex quo perspicuum quod Tyrus lacte uescatur infantie, et uestimenta non habeat propria, sed aliunde et ex uariis congesta prouinciis. Illud autem quod Damascus interpretatur sanguis cilicii, et sanguis osculi, presenti non conuenit loco, frequenter enim Hebrea nomina pro diuersitate accentuum et mutatione litterarum, uocaliumque  uel maxime que apud illos habent proprietates suas uarie interpretantur.

»Dan, et Grecia, et Mozel, nundinis tuis posuerunt ferrum fabrefactum: stacte et calamus in negotiatione tua.« LXX, »Dan, et Iauan, et Mozel, in nundinis tuis,« que in editione eorum de Theodotione addita sunt. »Ferrum factum opere et rota in conmixtione tua est.« Ex nomine patriarche Dan et tribus et locus in quo habitauit tribus, nomen accepit, ubi hodie Paneas, que quondam Cesarea Philippi uocabatur. Unde et Iordanis fluuius sortitus est uocabulum Ior, riuus uidelicet Dan qui fluit de Libano. Iauan autem Greciam sonat, que interpretatur, ut diximus, Est et non est; pro Mozel autem  Symmachus transtulit deferens, ut sit sensus: Dan et Grecia detulerunt in nundinis tuis ferrum fabrefactum, etc. Aquila uero pro Mozel posuit de Uzal, de quibus credendum est regionibus, ferrum, et stacten et calamum, ad Tyri nundinas deportata. Dicamusque quod Grecia, id est, Iauan, ferrum habeat fabrefactum, et ad bella promptissimum, dialecticaque arte constructum iactans se cuncta iudicio et ratione proferre, uocalemque sonum qui interpretatur in calamo et stacten odoris optimi repromittat. Siue ferrum fabrefactum et rotam, que uerborum compositione uoluatur, et cursum habeat orationis.

»Dedan institores tui in tapetibus ad sedendum.« Septuaginta: »Dean negotiatores tui, cum iumentis electis ad currus.« Multum Hebraicum  et LXX in presenti loco discrepant, preter nomen regionis quod uicinum est Dedan et Dadan infinita quippe distantia in tapetibus ad sedendum, et iumentis electis ad currus. Nec dubium quin quadrige currus et equi in malam partem accipiantur, si terreni sint, alioquin de celestibus, et Elias curru rapitur appellaturque ab Eliseo »pater mi, pater mi, auriga et currus Isrel , et Giezi aperiuntur oculi, ut currus in monte et equos uideat sine ascensoribus, sessioni Domini preparatos. In tapetibus autem sermonum pulchritudo monstratur in quibus uehuntur et requiescunt institores Dedan sessione composita uenientes ad nundinas Tyri.

»Arabia et uniuersi principes Cedar ipsi negotiatores manus tue, cum agnis et arietibus uenerunt  ad te.« Pro »agnis, arietibus et hedis« Septuaginta »camelos, et arietes, et agnos« interpretati sunt. Arabia autem et principes Cedar que hodie Saracenorum regio est, sicut in Ieremie sermone, qui aduersum Cedar scribitur, plenissime demonstratum est, abundant his animantibus agnis uidelicet, et arietibus et hedis et Tyri nundinas hac illatione multiplicant. Sed et camelorum fertilissima regio est ob pascuorum eremi latitudinem erisque temperiem, quibus hoc animal delectatur. Arabia autem interpretatur uespera et Cedar tenebre. De qua et in Psalmis dicitur: »Habitaui cum habitantibus Cedar ;« que regiones deferunt Tyro camelos grauissimis peccatorum oneribus pregrauatos, siue agnos et arietes, et hedos quos immolant in altaribus  suis, que de iniquo rebelli corde simularunt. Sed et in hoc eodem propheta in uisione pastorum arietes aquas purissimas conturbantes et impingentes lateribus oues et cornibus dimicantes, legimus hedos quoque qui ad sinistram stare consuerunt, et agnos, qui mentiuntur agnum, de quo scriptum est: »Ecce Agnus Dei, ecce qui tollit peccata mundi .« In bonam partem camelos scribit Isaias, de Madian, quod interpretatur Domini iudicium, uenire Hierusalem, et Epha, et arietes de Nabaioth et Saba deferentes aurum et thus, quorum duo ultima etiam a Magis offeruntur Domino. Istique cameli deposito onere peccatorum possunt intrare arctam et angustam uiam que ducit ad uitam.

 »uenditores Saba et Rema ipsi uenditores tui, cum uniuersis primis aromatibus, et lapide pretiosissimo et auro, quod proposuerunt in mercatu tuo.« In Psalmis ubi scriptum est: »Reges Arabum et Saba munera offerent tibi ,« in Hebreo habet: »Reges Saba et Saba munera offerent tibi.« Quorum unum Saba per sin litteram scribitur, alterum per samech, que nostre littere similis est. Quia igitur Saba interpretatur conuersio, hoc dicendum est, quod in presenti loco non conuersionem significet, sed auersionem, de qua Tyro munera deferuntur, cum uniuersis aromatibus et odoribus optimis et lapide pretioso et auro, que omnia in Tyri nundinis proponuntur. Et ipsi enim mentiuntur odorem optimum lapidemque pretiosum,  quo exstruere peruersitatis sue nituntur ecclesias, et aurum quod pollicetur in sensu, omniaque peruersa sunt: nichil enim gratuito accipiunt, nec gratis tribuunt, sed uniuersa mercantur, cum reges Arabum et Saba gratis Christo munera offerant: hi sunt qui omnia turpis lucri causa faciunt, et ab eo hec munera susceperunt, qui dicit in Euangelio : »Hec omnia tradita sunt mihi, que si cecideris dabo tibi. »Rema, siue iuxta LXX Rhegma, in nullo alio Scripturarum loco inuenire potui, nec que regio sit, quidue significet, nisi quod manifestum est, et ex eo quod iungitur, Saba uicinam huic prouincie esse regionem.

»Aran, et Channe, et Eden, negotiatores tui. Saba, Assur et Chelmad uenditores tui, ipsi negotiatores tui multifariam inuolucris hyacinthi, et  polymitorum, gazarumque pretiosarum, que obuolute et astricte erant funibus.« Aran, siue, ut LXX dixere, Charran, in lingua nostra sonat foramina, Channe preparationem, Eden delicias. In negotiatione ergo Tyri per carneos sensus, qui indicantur in foraminibus, tota seculi hominum preparatio est, qui solas delicias putant, si augeant Tyrie urbis commercia. De Saba supra diximus. Assur interpretatur dirigens. Chelmad, siue ut in aliquibus exemplaribus continetur, Cherma, transfertur in uineas; haud dubium quin Sodomorum qui ueniunt in mercatu Tyri, ut praua dirigant, imo arguant penis, et corrigant que fuerant deprauata, iuxta illud quod in Psalmis dicitur: Ut destruas inimicum et ultorem. Habentque multifariam supellectilem, et incredibili  uarietate distinctam, que inuolucris Hyacinthi astricta est, siue thesauri eorum funibus constringuuntur, quos thesaurizauerunt sibi in terra, iuxta illud quod scriptum est: »Funibus pececatorum suorum unusquisque constringitur ,« nec habuerant negotiationem liberam, sed cuncta peccatorum uinculis nexuerunt. Inuolucra hyacinthina propter coloris similitudinem referamus ad ereas potestates, que thesauros suos seculi nundinis largiuntur.

»Cedros quoque habebant in negotiationibus tuis. Naues maris, principes tui in negotiatione tua.« Pro cedris Septuaginta cyparissos transtulerunt. Et quia supra de utroque diximus, superfluum est lectori augere fastidium.

 »Et repleta es et glorificata  nimis in corde maris.« Nihil, inquit, tibi defuit, quod ad diuitias pertinet insularum, que tamen glorificatio, fuit aggrauatio possidentis, dum non potest moderate ferre diuitias: quanquam et paupertas sepe tentatio sit. Unde et Salomon  necessaria tantum postulat, et diuitias ac paupertatem pariter detestatur: ne in altero superbia, et in altero subrepat impatientia atque mendacium.

»In aquis multis adduxerunt te remiges tui.« Supra remiges Tyrie ciuitatis Sidonios legimus et Aradios, quorum alteri uenatores, alteri interpretantur deponentes: uenantur enim eorum animas, quos inter seculi huius fluctus suo ducunt arbitrio, et non ad excelsa subleuant, sed in profunda demergunt:  nec imitantur eos qui usque ad matutinam uigiliam nauigantes, fregerunt insanos maris fluctus, et Dominum Saluatorem suscipere meruerunt, statimque tali uectore et comite peruenerunt ad portum quietis, de quo in Euangelio plenius scribitur.

»uentus auster contriuit te in corde maris.« Omnes diuitie Tyri austro flante dispereunt, qui significantius Hebraice Cadim, quem nos in uentum urentem transferre possumus. De quo dicebat et sanctus: »Per diem sol non uret te, neque luna per noctem .« Hoc uento Iacob exustus erat, et tamen non contritus, dum loquitur: »Fui per diem exustus estu et gelu noctis .« Illi quoque qui ab hora prima conducti sunt totius diei calorem et estus tulerunt , et tamen  accipiunt denarium, quia exusti sunt et non contriti. Unde et sponsa dicit in Cantico: »Nigra sum et formosa, quia dispexit me sol,« siue, ut melius in Hebraico continetur, »decolorauit me sol .«

»Diuitie tue, et thesauri tui, et multiplex instrumentum tuum.« Multi ita legunt: »In corde maris diuitie tue, et thesauri tui, et multiplex instrumentum tuum,« ut omnes Tyri diuitie uniuersaque substantia in corde maris sit posita, et seculi fluctibus obruatur, nichilque habeant stabile habitatores eius atque perpetuum, impleto illo euangelico: »Stulte, hac nocte auferent animam tuam a te: que autem preparasti, cuius erunt? ,« et illo Apostolico: »Qui uolunt diuites fieri, incidunt in tentationem et muscipulas multas, et detrahuntur in profundum  .« Manifesta est historia, et propterea singulis pene uersiculis breues sententiolas coaptamus. Iam enim ad finem libri festinat oratio.

»Naute tui et gubernatores tui, qui tenebant suppellectilem tuam et populo tuo preerant uirique bellatores tui qui erant in te cum uniuersa multitudine tua, que est in medio tui, cadent in corde maris in die ruine tue.« Remiges siue nautas urbis Tyrie Sidonios legimus et Aradios, de quibus iam dictum est: et iuxta editionem Septuaginta consiliarios Bybli, que hebraice appellatur Gebal: uiros quoque bellatores eius Persas, Lydos et Libyas, qui omnes cadent, et esse nichili monstrabuntur cum ceciderit Tyrus, et uniuersa gloria eius  finem habuerit ruinarum, multitudinem autem, quam commixtionem Septuaginta transtulerunt, exceptis principibus, uulgus significat, qui absque nomine dignitatum simili iudicio conterentur. Mixtaque prophetia est, inter urbem et nauem, et ex altero alterum intelligas, et tamen utrumque ad consummationem seculi pertineat atque in naufragium.

»A sonitu clamoris gubernatorum tuorum conturbabuntur classes et descendent de nauibus suis omnes, qui tenebant remum. Naute et uniuersi gubernatores maris uectoresque et prorete in terra stabunt eiulabunt super te uoce magna et clamabunt amare. Et superiacient puluerem capitibus suis, et cinere conspergentur, et radent super te caluitium, et accingentur ciliciis, et plorabunt te in amaritudine  anime ploratu amarissimo, et assument super te carmen lugubre, et plangent te.« Quando Tyrus ceciderit, gubernatores illius turbabuntur, descendentque de classibus et remiges uectoresque ac prorete siue naute, et uniuersi gubernatores maris, iactati fluctibus stabili aliquando consistent gradu, eiulabunt super ea uoce magna, quam prius suis locupletabant mercibus, et mentis amaritudinem clamore signabunt, puluerem quoque siue terram iacient super capita sua pro terrenis operibus agentes penitentiam, et cinere conspargentur uel uitule iuxta legem, ut purificentur, uel certe substernent cinerem sibi, iuxta illud quod dicitur ad Hierusalem, »Sparge terram super caput tuum, et cinerem substerne tibi et fac planctum.« Et in Euangelio scriptum  est: »Si in Tyro et Sidone facta essent hec signa, olim in sacco et cinere egissent penitentiam . Et Psalmista dicit: »Cinerem quasi panem manducabam .« Radentque super Tyro caput quod in luctu fieri solet, eo tempore, et facient caluitium, quo magnitudo doloris omnem excluserit letitiam. Apostolorum uero capilli numerati erant, quia crinem suum instar Nazarenorum Domino consecrarant. Et Samson quamdiu crines habuit, possedit fortitudinem: ablata cesarie, captus est ab Allophylis . Quando autem dicitur, »et accingentur ciliciis,« uetus lumborum libido damnatur, ut qui uixerant in deliciis postea penitentes, uiuant in austeritate atque duritia. Niniuite habuere saccos . Et rursum ad Hierusalem  dicitur: »Plange ad me quasi sponsa, accincta cilicio super uirum suum uirginalem .« »Et plorabunt te, inquit, in amaritudine anime ploratu amarissimo.« »Melius est enim ingredi in domum luctus, quam in domo conuiuii .« Ut plangant Tyrum, et carmen lugubre congeminent, quod sequens Scriptura subiungit. Ut autem sciamus profectum esse eorum qui plangunt ruentem, et qui prius in maris corde et in medio illius uersabantur, prophete nos doceat exemplum, qui et ipse plangere iubetur Tyrum, ut expleto tempore penitentie restituatur in antiquum statum, et assumpta cythara Domino personet. Lege Isaiam. Quidam ridicule  gubernatores episcopos  hereticorum, consiliatores presbyteros, proretas archidiaconos, remiges atque nautas diaconos interpretantur: uectores uero ad cunctum populum referunt. Si addidissent nauclerum diabolum, implessent tragediam. Qui omnes eiulabunt pariter, et flebunt amarissime, et agent penitentiam, postquam naufragium senserint nauis sue, et in terra steterint, omnemque decorem falsi nominis scientie amiserint, et pro gaudio atque letitia, in cordis amaritudine penitentiam merore signauerint.

»Que est ut Tyrus, que obmutuit in medio maris? que in exitu negotiationum tuarum de mari implesti populos multos, in multitudine diuitiarum tuarum, et populorum tuorum, ditasti reges multos. Nunc contrita es a mari, in profundis aquarum  opes tue, et omnis multitudo tua, que erat in medio tui ceciderunt, uniuersi habitatores insularum obstupuerunt super te, et reges earum omnes tempestate perculsi mutauerunt uultus. Negotiatores gentium sibilauerunt super te. Ad nichilum deducta es, et non eris ultra usque in seculum.« Gubernatores remiges prorete atque uectores in planctu Tyri ista memorabunt, que alia ciuitatum ita conticuit, ut loquendi fiduciam non haberet, et audiret illud Euangelicum: »Tace et obmutesce .« Et de Psalmis: »Peccatori autem dixit Deus: Quare tu enarras iustitias meas, et assumis testamentum meum per os tuum? « Quantis mercibus, o Tyre, ditata es, et quid tanto labore quesisti ut diebus ac noctibus peritura naufragio congregares.  Implesti quidem populos multos, et opibus tuis locupletasti reges, de quibus scriptum est: »Astiterunt reges terre, et principes conuenerunt in unum aduersus Dominum et aduersus Christum eius ;« sed nunc contrita es in mari, et in aquarum profundis, iuxta illud, quod de Pharaone scriptum est: »Currus Pharaonis et fortitudinem eius proiecit in mari, qui demersus est in profundum quasi lapis ,« et dicere poterat: »ueni in profundum  maris et tempestas demersit me .« Omnes insule uel habitatores insularum, que seculi huius fluctibus uerberantur, stupebunt super te, et reges earum tempestate perculsi, sentient interitum suum: imitantesque uocem colubri sibilabunt et dicent: »Ad nichilum deducta es,« siue »facta perditio es,« ut non natura perditionis habueris, sed uoluntatem, et non eris. Quod si huc usque dixisset, magna questio nasceretur, quomodo non esset, quam nunc uidemus exstructam: sed ex eo, quod sequitur: usque in seculum, unius seculi tempus ostendit, quod iuxta etatem hominis annorum septuaginta circulo supputatur, siue non eris Deo, dicente Apostolo, »Qui uocauit ea, que non erant .« Et Isaia propheta: »Ecce confundentur  et erubescent omnes aduersarii tui. Erunt enim quasi non sint .« Et Esther, iuxta Septuaginta Interpretes: »Ne tradas sceptrum tuum his qui non sunt .« Et in Psalmis: Dimitte mihi ut refrigerer priusquam abeam, et amplius non ero.« Que testimonia, quo sensu accipienda sint, supra diximus. Omnia autem hec ad hereticorum possumus referre personam, qui in contritione Tyri atque naufragio sentient errorem suum, et in medio maris positi, liberare suas animas concupiscent, plangentque male diuitias congregatas, quibus multos ditauerant reges: patriarchas uidelicet suos, et uulgus ignobile, quorum in medio opes corruent mari. Habitatores quoque omnium insularum, si tamen uoluerimus ad bonam partem referre, que dicta  sunt, obstupescent super contritione Tyri, et reges insularum omnium, uel ipsi quasi tempestate perculsi, mutabunt uultus, uel certe cordis merorem fletu et lacrymis indicabunt, stuporisque magnitudinem admiratione et sibilo testabuntur, quomodo nichili facta sit, et perierit, que salutem multis gentibus promittebat. Et ultra non erit, nequaquam certo tempore, ut interpretemur in seculum, sed in perpetuum, quia idem sermo utrumque significat.



LIBER UNDECIMUS.


 Consequens erat ut prophetiam Tyri et principis Tyri uno uolumine comprehenderem, et tam locis, quam uaticinatione coniunctos, nequaquam librorum ordine separarem, sed quia plura sunt, que dicuntur, et modum prolixitatis excedunt, ideo in undecimum librum dilata est explanatio, quam uidelicet tam Dei misericordia, quam etiam omnium sanctorum orationibus, ad calcem credimus peruenturam: ut contra Pharaonem quoque, et uniuersam Aegyptum, que in Ezechiele scripta sunt, disseramus.




CAPUT XXuIII. uerbum Domini contra principem Tyri et de superbia eius. Sermo Domini contra Sidonem, et promissio Domini de congregandis filiis Isrel.

»Et factus est sermo Domini ad me, dicens: Fili hominis, die principi Tyri: Hec dicit Dominus  Deus: Eo quod eleuatum est cor tuum et dixisti, Deus ego sum, et in cathedra Dei sedi, in corde maris, cum sis homo et non Deus, et dedisti cor tuum quasi cor Dei. Ecce sapientior es tu Daniele? Omne secretum non est absconditum a te. In sapientia et prudentia tua fecisti tibi fortitudinem, et acquisisti aurum et argentum in thesauris tuis. In multitudine sapientie tue, et in negotiatione tua multiplicasti tibi fortitudinem, et eleuatum est cor tuum in robore tuo: propterea hec dicit Dominus Deus, Eo quod eleuatum est cor tuum, quasi cor Dei, idcirco ecce ego adducam super te alienos robustissimos gentium, et nudabunt gladios suos super pulchritudinem sapientie tue, et polluent decorem tuum, interficient te, et tradent te, et morieris in interitu  occisorum in corde maris. Nunquid dicens loqueris, Deus ego sum coram interficientibus te, cum sis homo et non Deus, in manu occidentium te? Morte incircumcisorum morieris in manu alienorum, quia ego locutus sum, ait Dominus Deus.«  Quomodo autem Tyrie urbis sub figura nauis primum diuitie, deinde ruina planctusque descriptus est, sic ad principem Tyri primum sermo fit prophetalis, quod erectus sit per superbiam, nec bene usus opibus, quas habebat. Dein luctus et lamentatio de quantis bonis ad mala quanta peruenerit; primum igitur prima dicenda sunt. Scriptum est in Isaia ad regem Babylonis Nabuchodonosor, quod se Dei potentie cequarit, et in tantam elatus sit arrogantiam, ut auderet dicere: »Super sidera celi  ascendam, et ero similis Altissimo .« precipitatusque de solio meruit audire: »Quomodo cecidit Lucifer, qui mane oriebatur?« Et de Pharaone in hoc eodem propheta: »Mea sunt flumina et ego feci ea.« Et de principe Tyri, quod elato corde dixerit arroganter: »Deus ego sum, et in cathedra Dei sedi,« siue »in habitaculo Dei habitaui.« Cum sit homo et non Deus. Que quanquam uideantur uires humane fragilitatis excedere, et non tam hominum uerba esse, quam insanientium demonum, tamen iuxta debemus accipere, quod in tantum intumuerint et nescierint mensuram suam ut elati felicitate seculi, et regni potentia, dum presentia bona putant esse perpetua, homines se esse nescierint, et eternum sibi imperium  uindicarint, licet sub typo principum, regumque, et singularium urbium uel prouinciarum potestates aduersarie demonstrentur. De quibus scribit et apostolus Paulus : »Non est nobis pugna aduersus carnem, et sanguinem, sed contra principes et potestates rectoresque tenebrarum istarum, et spiritalia nequitie in celestibus.« Et in alio loco : »Sapientiam loquitur inter perfectos, sapientiam uero non mundi huius neque principum seculi istius qui destruuntur.« Et iterum, de sapientia disputans, ait : »Quam nullus de principibus mundi huius cognouit. Si enim cognouissent nunquam dominum glorie crucifixissent.« In Danielis quoque prophetia perspicue legitur , princeps Isrelitici populi, Michel  et princeps Grecie princepsque Persarum. Et Moses apertius scribit in Deuteronomii cantico: »Quando diuidebat Altissimus gentes, disseminabat filios Adam: constituit terminos nationum, iuxta numerum angelorum Dei,« siue, ut melius habetur in Hebraico, »iuxta numerum filiorum Isrel. Et factum est, pars Domini populus eius Iacob, funiculus hereditatis eius Isrel .« Nec mirabimur in parte contraria pessimos reges in typo preuaricatorum precedere principum, cum optimos reges Dauid et Salomonem et Iosiam et Patriarchas et Prophetas in figura Domini Saluatoris precessisse doceamus. Igitur iuxta utramque intelligentiam regum pariter superborum et apostatarum principum,  que scripta sunt disseramus. »Cum sis, ait, in medio mari,« et in insule tenearis angustiis, plus dicam, cum sis homo, et humane carnis fragilitate circumdatus, tumore cordis elatus, in solio Dei, in celis te habitare arbitratus es. Simulque quia iactas sapientiam intantum, ut regni tui homines Salomonem enigmatibus prouocarent, nunquid sapientior es Daniele, qui Dei gratia uicit omnes magos et hariolos, et nunc in Babylone sapientissimus est? Siue ita intelligendum etiam sapientior sis Daniele, qui omnium confessione sapientissimus est: et diuitiarum ac potentie magnitudine Dei te cupias potentie cequare, tamen capiaris ab aduersariis, et urbe perdita, multis confodieris uulneribus. Et ultra non dices, Deus ego sum, sed doctus interitu  hominem te esse cognosces, non Deum. Sin autem uolumus principem Tyri eamdem dicere potestatem cui a Deo credita est ipsa ciuitas, siue prouincia, illud assumamus testimonium. Ego dixi, dii estis, et filii Excelsi omnes. uos autem sicut homines moriemini, et sicut unus de principibus cadetis. Tradite enim illis sunt ad regendum prouincie, quasi iudicibus ab imperatore, qui obliti honorem suum ex alterius iussione pendere, qualis nuper Heradianus in Africa fuit. Erecti sunt mente tyrannica contra regem et Dominum suum, ut in toto orbe dispersi sub nominibus idololatrie, deorum sibi nomina assumerent, et inflati superbia in iudicium diaboli inciderent et laqueum. De quo et Saluator locutus in Euangelio est: »uidi Satanam quasi fulgur cadentem  de celo .«

»Et factus est sermo Domini ad me dicens: Fili hominis, leua planctum super regem Tyri, et dices ei: Hec dicit Dominus Deus: Tu signaculum similitudinis, plenus sapientia et perfectus decore; in deliciis paradisi Dei fuisti. Omnis lapis pretiosus operimentum tuum, sardius, topazius et iaspis, et chrysolitus, et onyx, et berillus sapphirus et carbunculus et smaragdus. Aurum opus decoris tui, et foramina tua in die, qua conditus es preparata sunt. Tu cherub extentus et protegens, et posui te in monte sancto Dei. In medio lapidum ignitorum ambulasti, perfectus in uiis tuis a die conditionis tue, donec inuenta est iniquitas in te. In multitudine negotiationis tue repleta sunt interiora  tua iniquitate, et peccasti, et eieci te de monte Dei, et perdidi te, o cherub, protegens de medio lapidum ignitorum. Et leuatum est cor tuum in decore tuo. Perdidisti sapientiam in pulchritudine tua, in terram proieci te: ante faciem regum dedi te, ut cernerent te. In multitudine iniquitatum tuarum et in iniquitate negotiationis tue, polluisti sanctificationem tuam, producam ergo ignem de memo tui qui comedat te, et dabo te in cinerem super terram in conspectu omnium uidentium te. Omnes qui uiderint te in gentibus obstupescent super te. Nihili factus es, et non eris in perpetuum.«  Quia diximus qui sit princeps Tyri, et quomodo corruerit superbia,  lamentationem eius super pristine gloria cognoscamus: primum commonetur, quid fuerit ut doleat se perdidisse, quod habuit. Tu, inquit, signaculum similitudinis, iuxta illud, quod proprie de Saluatore dicit Ioannes Euangelista: Hunc enim Deus signauit pater, et de hominibus: signauit quoniam Deus uerax est. Et in Psalmis: »Signatum est super nos lumen uultus tui, Domine .« Et in alio loco, »Charissimi, nunc filii Dei sumus, et necdum apparuit quid futuri sumus: simus quoniam cum apparuerit, similes ei erimus .« Unde et ad Deum dicitur: »Quis similis erit tibi?« ubi aliud est enim similitudo, aliud equalitas. Unde seuissima heresis est, que in Christo tantum patris similitudinem confitetur, aufert naturam. Nos autem  in filio non solum similitudinem dicimus, sed equalitatem, propterea enim eum persequebantur Iudei, quia non solum soluebat sabbatum, sed et equalem se faciebat Deo. Ubi autem equalitas est, ibi eadem natura, unaque substantia. Hoc est illud, quod de similitudine loquitur et Apostolus: »Filioli mei, quos iterum parturio donec Christus formetur in uobis ,« ut recipiatis uidelicet similitudinem eius, quam uestro uitio perdidistis. Et quia in latinis codicibus pro signaculo resignaculum legitur, quidam sic intelligunt, quod signaculum Dei et figuram, que uelut in cera mollissima expressa sit, rex Tyri resignauerit atque perdiderit: ut pro signaculo fecerit resignaculum, nequaquam habens imaginem et similitudem Dei, iuxta quam et primus homo conditus  est, dicente Deo: Faciamus hominem ad imaginem et similitudinem nostram. Et notandum quod imago tunc facta sit tantum, similitudo in Christi baptismate compleatur, et consequenter ei cui dictum est, Tu signaculum similitudinis, iungitur plenus sapientie et perfectus decore, siue quasi diuersis floribus ornata atque composita corona uirtutum, quam proprio studio auget diligens, dum nature bonum nutrit industria, et negligens minuit. Iuxta illud, quod in Prouerbiis sub figura mulieris pulchre et male morate dicitur: »Sicut inauris in naribus porce, sic mulieri male morate pulchritudo .« Sequitur: »In deliciis paradisi Dei fuisti;« pro quo in Hebraico habetur in Eden, quod et Geneseos narrat historia. Eden autem uertitur in  delicias, et pulchre ad distinctionem paradisum Dei nominat, ut ostendat esse et contrarium paradisum non Dei apud eos qui ueritatem mutant mendacio, et paradisum habere se iactant. Quo sermone demonstrat nequaquam hominem esse de quo scribitur, sed contrariam fortitudinem, que quondam in Dei paradiso commorata sit, licet Iudei hoc per , qui appellatur de Hiram rege Tyri estimant prophetari. Cui autem dicitur: »In deliciis paradisi Dei fuisti,« siue factus es, quid habuerit ostendit, quidue perdiderit.  Primo uerbo quo ait: »Tu signaculum similitudinis,« cuncta complexus est, quid namque boni non habuit, qui signaculum Dei similitudinis  fuit? De sigillo quippe annuli talis similitudo imaginaliter exprimitur, qualis in sigillo eodem essentialiter habetur. Et licet homo ad similitudinem Dei creatus sit, Angelo tamen quasi maius aliquid tribuens, non eum ad similitudinem Dei conditum, sed ipsum signaculum Dei similitudinis dicit, ut quo subtilior est in natura, eo in illo similitudo Dei plenius credatur expressa. Hinc est quod primatus eius potentiam adhuc insinuans, idem propheta subiungit: »Omnis lapis pretiosus operimentum tuum, sardius, et topazius, et iaspis, chrysolithus, et onychinus, et berillus, et sapphirus, carbunculus et smaragdus. Nouem dixit genera lapidum, quia nimirum nouem sunt ordines angelorum. Nam cum per sacra eloquia angeli, archangeli,  throni, dominationes, uirtutes, principatus, potestates, cherubim, atque seraphim aperta narratione memorantur, supernorum ciuium quante sint distinctiones ostenditur, quibus tamen Behemoth iste opertus fuisse describitur, quia eos quasi uestem ad ornamentum suum habuit, quorum dum claritatem transcenderet, ex eorum comparatione clarior fuit. De cuius illic adhuc descriptione subiungit: »Aurum opus decoris tui, et foramina tua in die qua conditus es preparata sunt.« Aurum opus decoris eius extitit, quia sapientie claritate canduit, quam bene creatus accepit, foramina uero idcirco in lapidibus fiunt, ut uinculati auro in ornamenti compositione iungantur et nequaquam a se dissidant, quos interfusum aurum repletis foraminibus  ligat. Huius ergo lapidis in die conditionis sue foramina preparata sunt, quia uidelicet capax caritatis est conditus, qua si repleri uoluisset stantibus Angelis tanquam positis in regis ornamento lapidibus potuisset inherere. Si enim caritatis auro sese penetrabilem prebuisset, sanctis angelis sociatus in ornamento ut diximus regio lapis fixus maneret. Habuit ergo lapis iste foramina, sed per superbie uitium, caritatis auro non sunt repleta. Nam quia idcirco ligantur auro ne cadant, idcirco iste cecidit, quia etiam perforatus manu artificis amoris uinculis ligari contempsit. Nunc autem ceteri lapides, qui huic similiter fuerant perforati, penetrante se inuicem caritate ligati sunt, atque hoc in munere, isto cadente, meruerunt, ut nequaquam  iam de ornamento regio cadendo soluantur.  Porro quod habitationi paradisi copulatur, »omnis lapis pretiosus, operimentum tuum,« siue colligatio tua et circumdatio, sardius, topazius et iaspis, chrysolithus et onyx et berillus, sapphirus, et carbunculus, smaragdus, hoc obseruandum est, non omni lapide pretioso regem Tyri fuisse circundatum, siue opertum, et, ut Symmachus transtulit, uinctum atque constrictum: sed omnem lapidem, quem habuit non princeps Tyri fuisse pretiosum. Alioquin multi sunt pretiosi lapides, quos in presenti loco Scriptura nominat: Chalcedonius, Sardonyx, Chrysoprasus, Hyacinthus, Crystallum quoque et pretiosissimum margaritum; sed et Aquila et Symmachus ac Theodotio  in presenti loco multum et inter se, et inter Septuaginta interpretes non solum ordine, sed et numero discrepant atque nominibus. In Apocalypsi quoque Ioannis , ubi de uiuis lapidibus Hierusalem exstructa memoratur, paululum in extremis partibus ordine commutato iidem in fundamentis eius ponuntur lapides, ita ut porte illius crystalli lumine scribantur edificate: sed in pectore pontificis per quatuor ordines in rationali iidem lapides describuntur . Et in humeris eius duo lapides onychini in quibus duodecim patriarcharum scripta sunt nomina quos uerus pontifex de quo scriptum est: »Tu es sacerdos in eternum secundum ordinem Melchisedech , portat in pectore, portat in humeris, ut in duodecim lapidibus  Apostolorum numerum, et in duobus utriusque Testamenti sacramenta demonstret. Quorum unus Ioannes Euangelista recubuit in pectore eius, ut hauriret fluenta sapientie et posset dicere: »In principio erat uerbum, et uerbum erat apud Deum, et Deus erat uerbum, hoc erat in principio apud Deum .« Isti sunt uiui lapides, de quibus edificatur Ecclesia, et de quibus scribit apostolus Petrus: »Si credidistis quia suauis Dominus ad quem accedentes lapidem uiuentem, ab hominibus quidem reprobatum, a Deo autem electum, honorabilem, et ipsi sicut lapides uiuentes edificamini domus spiritales in sacerdotium sanctum, offerre spiritales uictimas placentes Deo per Iesum Christum .« Quoniam dicit Scriptura: »Ecce ponam in Sion lapidem  angularem, electum, pretiosum, et qui credit in eo non confundetur .« Super quo et uas electionis pari uoce consentit dicens: »Superedificati in fundamento apostolorum et prophetarum, ipso angulari lapide Christo Iesu Domino nostro, in quo omnis edificatio constructa crescit in templum sanctum Dei .« Hi sunt lapides de quibus et in alio loco legimus: »Lapides sancti uoluuntur super terram instar rotarum ;« paululum tangentes humum, et uolubilitate sua ad celestia festinantes. De quibus et Scriptura commemorat: »Ecce ego preparo carbunculum lapidem tuum, et fundamenta tua sapphirum, et ponam propugnacula tua iaspidem, et portas tuas lapide crystallo, et murum tuum lapidibus electis, et omnes filios tuos doctos a  Deo, et in multa pace filios tuos et in iustitia edificaberis .« Super quo quid nobis uideretur in eiusdem prophete ex planationibus diximus. De huiuscemodi lapidibus et uicesimus psalmus canit: »Domine, in uirtute tua letabitur rex, et super salutare tuum exultabit uehementer. Desiderium anime eius tribuisti ei, et uoluntate labiorum eius non fraudasti eum. Quoniam preuenisti eum in benedictione dulcedinis, posuisti in capite eius coronam de lapide pretioso.« Iste sunt margarite prophetarum et apostolorum, que comparatione Christi omnes uenundantur in Euangelio, ut ematur protiosissimum margaritum, et lapis de quo Zacarias scribit, quod septem habeat oculos, id est, septem gratias  Spiritus sancti . Lege Isaiam. Et ponitur per apostolum Paulum  in fundamento Ecclesie super quo edificentur, aurum, argentum lapides pretiosi: quorum colores atque naturas et efficientias singulorum; non est huius temporis dissere, sed proprium uolumen desiderant, ita ut in Ezechiel et in Exodo et in Apocalypsi, et in Isaia sibi omnes lapides, et lapidum ordines comparati, magnam et legenti et disserenti faciant questionem. »Tu Cherub, inquit, extentus et protegens in monte sancto Dei in medio lapidum ignitorum perfectus ambulasti.«  Cherub quippe plenitudo scientie interpretatur: et idcirco iste Cherub dicitur, qui transcendisse cunctos scientia non dubitatur: qui in medio ignitorum lapidum  perfectus ambulauit, quia inter angelorum corda caritatis igne succensa clarus gloria conditionis extitit. Quem bene extentum et protegentem dicit: Omne enim quod extenti protegimus, obumbramus. Et quia comparationem claritatis sue ceterorum claritatem obumbrasse creditur, ipse extentus et protegens fuisse perhibetur; reliquos enim quasi obumbrando operuit, quia eorum magnitudinem excellentia maiore transcendit. Quod ergo illic speciosus in multis frondibus, quod illic signaculum similitudinis, quod illic Cherub, quod illic protegens dicitur, hoc in Iob uoce Dominica Behemoth iste uiarum Dei principium uocatur . De quo idcirco tam mira in quibus fuit et quam amisit insinuat, ut territo homini ostendat quod ipse si superbiat de elationis sue culpa passurus sit, si feriendo illi parcere noluit,  quem creando in gloria tante claritatis eleuauit. Consideret ergo homo, quid elatus in terra mereatur, si et prelatus angelis, angelus in celo prosternitur. Unde et bene per prophetam dicitur: »Inebriatus est in celo gladius meus ;« ac si aperte diceret: qua ira feriam superbos terre, perpendite, si ipsos etiam quos in celo iuxta me condidi pre elationis uitio percutere non peperci.  Porro quod dicitur iuxta Hebraicum: »Tu cherub extentus et protegens,« subauditur arcam Dei et propitiatorium, uel iuxta Septuaginta quod ipse cum cherub unctus sit et creatus. Ex quo ostenditur ad hominem urbis Tyrie principem hoc pertinere non posse, sed ad sanctam quondam et  precipuam fortitudinem, que urbis Tyrie princeps posita sit. »Et posui te, inquit, in monte sancto Dei,« haud dubium quin paradisum significet, ad quem post celum tertium Paulus raptum esse se dicit . Cherub autem genere masculino numero singulari, et plurali dicuntur cherubim, qui interpretantur scientie multitudo, super quibus requiescit et sedet Deus, et hoc curru utitur, dicente propheta ad eum: »Qui sedes super cherubim, manifestare .« Et in alio loco: »Ascendit super cherubim et uolauit; uolauit super pennas uentorum .« Iste autem cherub siue creatus cum cherub, extentus et protegens sacramenta, positus est in monte sancto Dei.  De quo crebro diximus. Et Paulus apostolus loquitur, si quis tamen ad Hebreos Epistolam suscipit: »Accessistis ad Sion montem, et ciuitatem Dei uiuentis Ierusalem celestem, et millia angelorum .« uel certe mons sancti Dei paradisus, ut diximus, intelligendus est. Ambulauit quoque in medio ignitorum lapidum, de quibus scriptum est: »Qui facit angelos suos spiritus, et ministros suos ignem urentem .« Et non solum Deus qui uocatur ignis consumens, fenum, ligna, stipulamque consumat, sed et angeli, qui uocantur igniti lapides spirituque feruentes; unde et Dominus: »Ignem, inquit, ueni mittere super terram, et quid uolo, nisi ut ardeat? « Quodque sequitur: »Perfectus in uiis tuis a die conditionis tue,« pro  quo posuere Septuaginta: »Fuisti immaculatus in diebus tuis a die, qua conditus es, donec inuenta est iniquitas in te,« ostendit omnem creaturam bonam a Deo conditam et perfectam habuisse uirtutem: et per hoc principem quoque Tyri fuisse immaculatum, ut deinceps macula non nature sit, sed uoluntatis: »Donec inuenta est iniquitas in te.« Inuenta a Deo, que in thesauris pectoris tui per superbiam et abusionem potestatis, quam acceperas tenebatur inclusa. »In multitudine, inquit, negotiationis tue repleta sunt interiora tua in iniquitate et peccasti. Et eieci te de monte Dei: et perdidi te, o cherub, protegens de medio lapidum ignitorum, et leuatum est cor tuum in decore tuo. Perdidisti sapientiam in pulchritudine tua, in terram proieci te, ante faciem  regum dedi te, ut cernerent te. In multitudine iniquitatum tuarum, et iniquitate negotiationis tue, polluisti sanctificationem tuam. Producam ergo ignem de medio tui, qui comedat te.« In multitudine quoque negotiationis eius repleta sunt interiora illius siue cellaria iniquitate Dum enim multa conquirit, et non est contentus scientia quam acceperat, nec potestate cui prepositus erat, repleuit cellaria et interiora pectoris sui, ut saturatus et incrassatus, calcitraret contra creatorem suum. Manducauit enim Iacob et saturatus est, et recalcitrauit dilectus, incrassatus et impinguatus, et dilatatus, et dereliquit Deum qui fecerat eum ; et: »De corde procedunt cogitationes pessime ;« propter quas dicit Deus: »Peccasti,  et eieci te de monte Dei,« siue uulneratus es a monte Dei: quod legentes timere compellimur. Si enim cherub extentus et protegens positus in monte sancto Dei, et in medio ignitorum lapidum perfectus atque immaculatus: propter multitudinem negotiationis repleuit interiora sua iniquitate, et peccauit, et eiectus est de monte Dei, hoc est, de habitatione paradisi, siue uulneratus a monte Dei, qui perspicue Christus intelligitur: aut certe in monte Dei constitutus et habitans, a semetipso uulneratus est, et conscientie compunctus malo, dum se intelligit habitatione montis indignum, quid de nobis estimandum est? Propter quod dicitur ei, Et perdidi te, o Cherub, protegens de medio lapidum ignitorum, ut  nequaquam inter ignitos lapides consisteres, sed perires. O ipse cherub, siue cherubim, qui te protegebat, eduxi te de medio lapidum ignitorum, iuxta illud quod de Adam scriptum est: »Eiecit Adam, et constituit cherubim ,« contra paradisum deliciarum. Causasque reddit cur eductus sit, siue proiectus de medio ignitorum lapidum: »Eleuatum est eni mcor tuum in decore tuo,« dum tuum putas esse, quod Dei est. Unde et apostolus stimulum carnis, et angelum Satane accepisse se dicit  qui eum colaphizaret, ne reuelationum multitudine superbiret, et in iudicium incideret diaboli. »Et idcirco corrupta est, inquit, doctrina tua cum decore tuo, siue perdidisti sapientiam tuam in decore tuo;« ut dum plus uis esse quam conditus es, et magis sapere  quam a Deo acceperas, etiam id perderes, quod habebas et pro pulchritudine atque doctrina, deformitas te atque stultitia possideret: unde in terram proiectus es, qui ante habitabas in monte Dei. De quo et Isaias scribit: »Quomodo cecidit Lucifer, qui mane oriebatur? « Et Saluator in Euangelio: »uidebam, inquit, Satanam quasi fulgur de celo cadentem .« Quod et Ieremias loquitur ad Ierusalem: »Quomodo obscurauit Dominus in ira sua filiam Sion, proiecit de celo in terram gloriam Isrel? « Proiectus autem in conspectu omnium regum, ut tuo terreretur exemplo, uel bonorum regum, quorum cor in manu Dei est, uel manorum, quorum regna ostendit diabolus Saluatori: Qui occurrerunt regi Babylonio dicentes: Et  tu captus es sicut nos, atque inter nos reputatus es. Quamobrem et polluit sanctificationem suam, quam habuerat, quando habitabat in monte et conuersabatur in medio ignitorum lapidum. Sequitur: »Producam ignem de medio tui qui deuoret te.« Istum ignem in Tyri regis corde succenderat ille, cuius ignita sunt iacula, et de quo scriptum est: »Omnes adulterantes quasi clibanus corda eorum .« De quo igne loquitur et Isaias: »Ambulate in lumine ignis uestri et in flamma quam succendistis ,« ut foras egrediens deuoret possidentem, iuxta illud, quod in eodem Isaia scriptum est: »Deuorauit sicut fenum materiam ; in die illa exstinguentur montes, et colles, et saltus, et deuorabit ab anima usque ad carnes. Hunc ignem, qui alienus appellatur,  Nadab et Abiud ad altare Domini obtulerant , et idcirco diuino igne consumpti sunt. Unde et Moyses ait: »Hoc est uerbum quod dixit Dominus, in his qui appropinquant mihi sanctificabor.« Sanctificatio autem Dei est pena peccantium. Post hec dicitur: »Et dabo te in cinerem,« ut omnia que superedificasti male conscientie tue ignis assumat. Qui cum debueras in requie et sabbato nequaquam opus facere seruile, ligna in sabbato collegisti, ut haberet, quod in pectore tuo deuoraret incendium. Prodest quoque omnia mala opera conuerti in cinerem, ut ignis noxius penitus exstinguatur, et omnes conspiciant et obstupescant perisse regem Tyri et nichili factum esse, non in multis seculis,  sed in uno, uel certe in perpetuum, ut impleatur illud quod scriptum est: »Non parcam tibi, et non miserebor.« Solent Hebrei inter ceteras fabulas suas, et atque interminabiles questiones, hec contra Hyram regem Tyri dicta intelligere, cum a Salomone usque ad Ezechielem anni sint plurimi, quos eo tempore homines non uixisse perspicuum est, et sic pronuntiare, quasi per ironiam propheta ad eum loquatur: Numquid tu es signaculum similitudinis Dei, plenus sapientie, et perfectus decore: tu cunctis ornatus lapidibus, tu cherub, uel creatus cum cherub, cum e contrario peccaueris, et in cinerem dissoluendus sis? Adduntque fabule sue miraculum, ut contra Scripturam, imo sine Scripture auctoritate dicant Hiram mille uixisse annis. uerum  hec, quam uiolenta sit interpretatio, absque nostro iudicio prudens lector intelligit.

»Et factus est sermo Domini ad me dicens: Fili hominis, pone faciem tuam contra Sidonem et prophetabis de ea et dices: Hec dicit Dominus Deus: Ecce ego ad te, Sidon, et glorificabor in medio tui; et scient quia ego Dominus, cum fecero in ea iudicia, et sanctificatus fuero in ea, et immittam ei pestilentiam, et sanguinem in plateis eius. Et corruent interfecti in medio eius gladio per circuitum, et scient quia ego Dominus. Et non erit ultra domui Isrel offendiculum amaritudinis, et spina dolorem inferens, undique per circuitum eorum qui aduersantur eis, et scient quia ego Dominus Deus. Hec dicit Dominus Deus: Quando congregauero domum  Isrel de populis, in quibus dispersi sunt, sanctificabor in eis coram gentibus. Et habitabunt in terra sua, quam dedi seruo meo Iacob, et habitabunt in ea securi, et edificabunt domos plantabuntque uineas, et habitabunt confidenter, cum fecero iudicia in omnibus qui aduersantur eis per circuitum. Et scient quia ego Dominus Deus eorum.«  Consequenter autem post Tyrum sermo fit ad Sidonem: unius enim utraque urbs prouincie est. Et in Euangelio Tyrus et Sidon pariter nominantur: »Si in Tyro et Sidone facte essent uirtutes que fuerunt in te « Unde et Chananea, cuius filia a demonio uexabatur, que egressa est de finibus Tyri et Sidonis quod postulauerat impetrauit. Predicit autem sermo diuinus, quod a Babyloniis et ipsa  capienda sit, et malorum cognoscat pondere, quod ipse sit Dominus cum iudicauerit eam et sanctificatus fuerit in illa, et fame eam ac pestilentia gladioque consumpserit, ita ut corruat in plateis illius, et nequaquam ultra sit in offendiculum populo Dei, nec eos frequenter impugnent. Cum autem hoc factum fuerit reuertatur populus Isrel, quos in diuersas disperserat nationes in terram suam, et sanctificetur in eis: nequaquam ut in Sidone in malam partem, sed in bonam, cum eis misertus fuerit, et habitauerint in terra, quam dedit patri eorum Iacob: et habitauerint securi et in Domino confidentes, et edificauerint domos, et plantauerint uineas, cum sua promissa compleuerit; et tunc cognoscant quod ipse sit  Dominus, cuius promissa firmissima sunt. Quod multi ad tempus referunt Zorobabel Ezre et Neemie, quando reuersus est populus Isrel, et habitauit in terra Iudea. Alii uero in ultimo tempore, et in mille annis sperant esse complendum. Porro secundum intelligentiam spiritalem hic nobis sensus uidetur: Sidonii interpretantur uenatores de quibus et in Psalmis scriptum est: »Anima nostra sicut passer erepta est de laqueo uenantium, et a uerbo aspero ;« et in Prouerbiis: »Oculus meretricis laqueus est peccatoris .« Sunt autem et in bonam partem his contrarii uenatores, de quibus scribit Ieremias: »Ecce ego mittam piscatores et uenatores, qui uenentur uos de omni colle et monte ;« quos et Dominus mittit ad piscandum,  et facit eos de piscatoribus piscium piscatores hominum . Unde et uiculus Petri et Andree hoc appellatur uocabulo; Bethsaida enim in lingua nostra interpretatur domus uenatorum. Aduersum hos igitur pessimos uenatores, Dei sermo dirigitur, et imperatur prophete, ut ponat siue obfirmet faciem suam contra Sidonem, et nequaquam fluctuet omni uento doctrine, sed in ueritate consistens interficiat suos uenatores. Que sunt ergo que Sidoni Dominus comminatur? »Ecce ego ad te ipse ueniam, et glorificabor in te, cum te interfecero, et scient omnes, qui uixerint, quod ego sum Dominus,« cum tibi reddidero que mereris, mittamque pestilentiam et sanguinem in plateas tuas. Recteque platee dicuntur Sidonis. »Lata enim et spatiosa uia  est, que ducit ad mortem .« »Et corruent interfecti, qui male steterant, gladio per circuitum.« Illo gladio quem uenit Dominus mittere super terram , ut male iuncta dissociet: et sciant, qui remanserint, quod ipse sit Dominus. Cumque illi cessauerint, nequaquam ultra erit offendiculum amaritudinis, et spina doloris compungens et uulnerans populum Dei. Omnia autem hec dicuntur contra aduersarias potestates, quod in extremo tempore deleantur, et sit eterna securitas, quando congregauerit Dominus, domum Isrel, eos qui sensu cernunt Deum: et sanctificatus fuerit in eis, et complebitur illud, quod scriptum est; »Sancti estote, quoniam ego sanctus sum .« Et habitauerint in terra sua, de qua et alibi legimus: »Credo  uidere bona Domini in terra uiuentium .« Quam dederat Iacob, qui priorem supplantauerat fratrem, et primitiua eius meruerat accipere. »Et habitabunt in ea securi,« siue in spe, »et edificabunt domos, plantabuntque uineas, et habitabunt« secundo in spe. Iuxta illud, quod legitur in Isaia: »Qui ablactati estis a lacte, qui abstracti ab ubere, tribulationem super tribulationem exspectate, et spem super spem .« »Aedificabunt autem domos,« quas et in Euangelio edificat, qui non super arenam, sed super petram fundamenta constituit. De quibus scriptum est: »Nisi Dominus edificauerit domum, in uanum laborauerunt qui edificant eam .«



CAPUT XXIX. Sermo Domini contra Pharaonem et Aegyptum, ubi predicitur solitudo Aegypti et eius post annos quadraginta restitutio promittitur Nabuchodonosor pro mercede laboris contra Tyrum.


»In anno decimo, in duodecimo mense, in prima die mensis, factum est uerbum Domini ad me dicens: Fili hominis, pone faciem tuam contra Pharaonem regem Aegypti, et prophetabis de eo, et de Aegypto uniuersa loqueris, et dices: Hec dicit Dominus Deus,« etc. Post Sidonem, que et ipsa in Phenicis littore constituta est, sermo fit ad prophetam decimo anno captiuitatis regis Ioachim, et duodecimo mense et una die mensis, ut ponat faciem suam siue obfirmet contra Pharaonem regem Aegypti, et loquatur de eo, et de uniuersa Aegypto,  siue ad omnem Aegyptum; ex alia enim parte Iudee in eodem littore constituta Aegypti prouincia est, et que illi uentura sint prophetet. Sin autem oportet de numeris aliquid dicere, quem locum habeat inter decem dies una. Unde et in principio Geneseos non est dictum, »factum est uespere et mane dies prima,« sed »una,« ut eamdem diem reuolui semper edoceat eumdem ordinem inter decem decadas, hoc est, centenarium numerum decimus numerus possidebit, quo ad uictimam agnus assumitur, ut immoletur die quarta decima, atque hoc modo usque ad mille et decem millia et centum millia, et ultra per decadas suas numerorum ordo procedit. Post decimum autem annum mensis duodecimus ponitur, ut perfectus duodecim apostolorum ac prophetarum,  qui in uno uolumine continentur, numerus demonstretur. Porro, iuxta Septuaginta, decimo mensis, qui hebraice appellatur Thebeth, et apud Aegyptios Tybi, apud Romanos Ianuarius dicitur, eo quod apud illos anni sit ianua: omni calore sublato, hyberni frigoris continet principatum. Hoc de numeris dixisse sufficiat. Ceterum illud uel maxime requirendum est, utrum ipse sit Pharao, qui in Exodo, et in Isaia, et Ieremia, et Ezechiel, multisque aliis in locis, et in Cantico nominatur: »Equitatui meo in curribus Pharaonis, assimilaui te, proxima mea ;« an alius atque alius? uideturque mihi non esse unus, sed apud Aegyptios, hoc uocabulo demonstrari regiam dignitatem, sicut apud Romanos Cesares et Augusti reges eorum appellantur  a primo Gaio Cesare, et secundo adoptiuo eius Octauiano, qui postea Augustus est nominatus, et apud Syros Antiochi, apud Persas Arsacide, apud Philistiim Abimelech, et post Alexandrum in Aegypto Ptolomei usque ad Cleopatram, qua uicta apud Actium Aegyptus Romana est facta prouincia. Ergo in presentiarum aduersum unum quemlibet regem Aegypti sermo fit Domini, qui interpretatur , interfector uidelicet et lacerator et gladio cuncta concidens et diuidens. Quod iuxta mysticos intellectus referendum est ad eam potestatem, cui subiecta est Aegyptus. Nunquam enim homo auderet dicere: »Mea sunt flumina, et ego feci illa,« nec draco appellaretur magnus, et sedens in medio fluminum  suorum. Aegyptus autem hebraice appellatur Mesraim, et in linguam nostram uertitur coangustans uidelicet, et tribulans eos qui sibi subditi sunt, et non dimittens oculos ad celum leuare, sed iuxta Euangelium  et exemplum illius mulieris quam decem et octo annis diabolus incuruauerat semper ad terrena demergens. uideamus igitur que sit comminatio contra Pharaonem et omnem Aegyptum.

»Ecce ego ad te, Pharao rex Aegypti, draco magne, qui cubas in medio fluminum tuorum, et dicis. Meus est fluuius, et ego feci memetipsum. Et ponam frenum in maxillis tuis, et agglutinabo pisces fluminum tuorum squamis tuis; et extraham te de medio fluminum tuorum, et uniuersi pisces tui squamis tuis adherebunt. Et proiiciam te in desertum  et omnes pisces fluminis tui; super faciem terre cades. Non colligeris neque congregaberis. Bestiis terre et uolatilibus celi dedi te ad deuorandum. Et scient omnes habitatores Aegypti, quia ego sum Dominus, pro eo, quod factus es baculus harundineus domui Isrel, quando apprehenderunt te manu sua, et confractus es, et lacerasti omnem humerum eorum, et innitentibus eis super te comminutus es, et dissoluisti omnes renes eorum.« Dicit autem contra Pharaonem principem Aegypti, et sub figura eius ad magnam loquitur potestatem, cui Aegyptus tradita est ad regendum. Et nichilominus superbit contra creatorem suum sibi dominationem terre uindicans, et se colendam Aegyptiis gentibus tradens. Loquiturque iuxta situm prouincie quasi  ad regem quod in Nili inundatione confidat, et pluuias de celo non magnopere desideret auctoremque, sui seipsum putet uel fluuios, hoc est, , et riuos Nili a se factos iactitet. Non, inquit, angelum mittam, sed, o draco magne, qui cubas et resides in medio fluminum tuorum, ipse ad te ueniam puniendum. Ausus enim es dicere: Meus est Nilus fluuius, et ego mei conditor sum, uel ipse feci flumen, quo omnis Aegyptus irrigatur. Cumque uenero, »ponam frenum in maxillis tuis,« siue costringam laqueis os tuum, quo magnifice loquebaris. Et omnes socios ac duces tuos, quos pisces uocat, adherere faciam pennis uel squamis tuis, ut extractus e flumine proiiciaris siue deponaris. Nimium te enim extuleras in deserto, et cades super faciem campi uel terre tue;  eo quod Aegyptus campestris prouincia sit. Nec colligetur cadauer tuum, nec congregaberis, id est, nequaquam sepelieris, sed »bestiis et uolatilibus celi dabo te deuorandum;« ut cum hec uiderint in te meo iudicio perpetrata habitatores Aegypti, cognoscant quod ipse sim Dominus. Hec autem tibi euenient quoniam populum meum Isrel tuo auxilio decepisti, ut nequaquam in Deo creatore suo, sed in te confiderent. Fuisti eis baculus arundineus iuxta Isaiam , uel uirga uacua, et calamus fragilissimus, cui innitentes cassum deprehendere presidium, ita ut ab incumbentibus frangereris et lacerares humerum, et manum qua tenebaris. Et dum in te securi sunt comminuentur omnes lumbi eorum  cadentium in terram, et pro auxilio accipientium uulnera. Hec autem per dicuntur quasi ad regem Aegypti, eo quod et ipsa prouincia nequaquam aduersaria fuerit Isreli, sed dum magna promittit, a Dei eos auxilio separaret. Draconem autem iuxta contrariam potestatem sepe legimus; unde et Pharao dicitur , quod a Deo separet atque se iungat; et Aegyptus in tribulantes et affligentes uertitur, eos uidelicet quos sibi potuerit subiugare. Iste draco est preuaricator de quo Iob plenissime loquitur . Et in psalmo scriptum est: »Tu confregisti capita draconis, dedisti eum in escam populis Aethiopibus .« Et draco magnus ad comparationem minorum draconum dicitur; de quibus canitur: »Tu confregisti  capita draconum in aquis. Et in alio loco: »Hoc mare magnum et spatiosum manibus: illic reptilia quorum non est numerus, animalia pusilla cum magnis; illic naues pertransibunt. Draco iste, quem formasti ad illudendum ei .« De quo et in alio loco dicitur: Ipse est rex omnium, qui in aquis sunt, et principium figurationis Domini, qui factus est, ut illuderetur ab angelis eius. Sedet autem siue cubat in medio fluminum suorum, non unius fluminis, sed multorum, que in diuersis heresibus accipimus, per quas fluxit in Aegyptum seculi istius et irrigauit animas seductorum, non pluuiis de celo uenientibus, sed de terra aquis turbidis, quas bibere nos prohibet Ieremias, dicens: »Quid tibi et uie Aegypti, ut bibas aquam Geon ,« pro quoin Hebraico sior  scriptum est, quod uerbum in aquas turbidas transfertur atque cenosas. Ut autem intelligamus, que sint Aegyptii draconis flumina, ex contrariis scire poterimus. Dominus loquitur de fluminibus suis: »Qui credit in me, flumina de uentre eius fluent aque uiue .« Et ad Samaritanam: »Qui biberit de aqua, quam ego dedero ei, non sitiet in eternum, sed fiet in eo fons aque salientis in uitam eternam .« Ista sunt flumina de celo uenientia de quibus Dauid canit: »Fluminis impetus letificat ciuitatem Dei ,« haud dubium quin Ecclesiam significet. Consideremus ergo que draconis pena, quodue supplicium sit. Sequitur: »Et ponam frenum uel laqueum in maxillis tuis.« Cui simile est illud Iob: »Adduces autem draconem in  hamo, et pones capistrum circa nares eius. Confidit quod intreat Iordanis in os eius, in oculo suo suscipiet illum: perforabit autem sude nares eius, et armilla labium illius .«  Quid aliud sudes, id est, palos accipimus, qui uidelicet exacuuntur ut figantur, nisi acuta sanctorum consilia que huius Behemoth nares perforant, dum sagacissimas insidias et uigilando circumspiciunt, et superando transfigunt? Per nares uero odor trahitur, et ducto flatu hoc agitur, ut res etiam que longe est posita cognoscatur. Naribus ergo Behemoth, callide eius insidie designantur, per quas sagacissime nititur et occulta cordis nostri bona cognoscere, et hec pessima persuasione dissipare. In sudibus itaque Dominus  nares eius perforat, quia callidas eius insidias acutis sanctorum sensibus penetrat eneruans.  Ponit autem Dominus in maxillis draconis istius frenum et perforat labia eius atque constringit armille circulo, quando per ecclesiasticos uiros, qui Scripturis sanctis eruditi sunt, imponit ei silentium, et uniuersa peruersitatis dogmata dissoluuntur. Agglutinatque pisces fluminum eius pennis ipsius uel squamis, quibus heretici per superbiam ad alta festinant, ut et ipsi uincti cum dracone, unum cum eo corpus efficiant et copulentur ei uel in erroris consortio, uel in pene similitudine, quomodo qui adheret Domino, unus est spiritus. Neque uero unum habet flumen draco Aegyptius, sed multa flumina, quibus irrigat Aegyptum humilem atque deiectam,  et nichil in se habentem montium, nec aquas Sile, que uadunt cum silentio, sed turbidas et cenosas. Unde et extrahit eum Dominus de medio fluminum suorum, ut nequaquam eis incubet nec sedeat in eis, et omnes pisces squamis illius adhereant pro qualitate uitiorum, per totum corpus draconis uel capiti uel uentri uel caude, et extremis partibus adherentes; ut extracto dracone pisces quoque, qui adherent ei pariter extrahantur. Et proiiciam te, inquit, in desertum, ut nequaquam reperias, quos decipias. uel certe deponam te de culmine superbie tue, et deponam te uelociter. Iuxta illud Apostoli: »Deus autem pacis conterat Satanam sub pedibus uestris uelociter ;« ut dracone contrito atque deposito, pisces quoque fluminis illius  deponantur, et cadat auctor criminum, qui prius stare se arbitrabatur, et in toto orbe discurrere. Cadat autem super faciem terre sue, ad quam de celo precipitatus est, ut nequaquam ultra in hereticorum ecclesiis colligatur: neque congregetur siue sepeliatur in his, qui crediderunt ei cum ab eo fuerint liberati, sed detur ad deuorandum bestiis terre et uolatilibus celi; bestiis illis de quibus scriptum est: »Ne tradas bestiis animam confitentem tibi .« Et uolatilibus celi, que iuxta uiam sementem comedunt. Et a Saluatore interpretantur esse diaboli. Non solum enim princeps malitie, sed et discipuli eius diaboli nominantur. Iuxta illud, quod de Iuda dicitur: »Nonne ego uos elegi duodecim, et unus de uobis diabolus est?«   Celi autem uocantur uolatilia, quia sibi sublimia repromittunt, ut postquam draco cum piscibus suis depositus fuerit atque proiectus, et traditus ad de uorandium bestiis terre, que nichil in se habent mansuetudinis, et his qui circumferuntur omni uento doctrine, tunc intelligant habitatores istius seculi, quod ipse sit Dominus. Omnis autem causa penarum est, quod frustra domui Isrel promisit auxilium, et fuit ei uirga uel baculus arundineus, uacuus et inanis, nichilque in se habens plenitudinis, quia non poterat dicere: »Nos autem omnes de plenitudine eius accepimus ;« cum Scriptura preceperit: »Non apparebis in conspectu Domini Dei tui inanis aut uacuus .« Quod autem non  debeamus ab Aegypto auxilium postulare, et alibi Scriptura testatur: »ue eis qui descendunt in Aegyptum ad auxilium .« De istiusmodi baculo arundineo et Rabsaces frustra exprobrat Ezechie regi Iude, dicens: »Ecce confidis in uirga arundinea atque confracta ista, super Aegypto, cui qui innixus fuerit, ingreditur in manum eius: sic est Pharao rex Aegypti, et omnes qui confidunt in eo .« Et ille quidem de iusto rege mentiebatur ista commemorans, qui interpretatur multus poculo. Inebriatus enim erat de aureo calice Babylonis, et idcirco que sua erant ingerebat populo dominum confitenti. Hic uero exprobratur Pharaoni quod fuerit domui Isrel uirga siue baculus arundineus, uanum eis et fragile et cito comminuendum auxilium repromittens. Ut autem scire ualeamus,  qui sit baculus arundineus, super quo domus Isrel confidere non debeat, ex contrario baculo et uirga Domini intelligere poterimus, de qua ad Dominum dicitur: »uirga tua et baculus tuus ipsa me consolata sunt .« Hanc uirgam habuit et Aaron que dracones Aegyptios deuorauit , et percussit aggeres Nili, et cyniphes in tota Aegypto generate sunt. Moyses quoque, iuxta LXX, extendit hanc uirgam et leuauit in celum, et Dominus induxit uentum austrum super terram toto illo die et tota nocte et mane leuauit uentus, et adduxit locustas super omnem terram Aegypti. De hac puto uirga scribi, et in Numerorum libro  quod floruerit et nuces siue amygdalas germinarit. Hanc  habebat et Apostolus dicens: »Quid uultis in uirga ueniam ad uos?«  Et qui Pascha celebrabant baculos tenebant manibus , sine quibus imbecillitatem humani corporis sustentantibus carnes agni comedere non poterant. Hec est uirga de radice Iesse, super quam septem spiritus requieuerunt. Sed non talis Pharao, nec baculus Aegypti, et uirga arundinea, que decipit apprehendentes se, et lacerat humeros eorum, id est, fortitudinem. Et quicunque super eam fuerit inuisus, dissoluuntur lumbi eius, et stare non poterit nec accinctus renibus Pascha celebrare, quod his congruit quorum scrutatur corda et renes Deus .

»Propterea hec dicit Dominus Deus: Ecce ego adducam super te gladium, et interficiam de te  hominem et iumentum. Et erit terra Aegypti in desertum et solitudinem, et scient quia ego sum Dominus. Eo quod dixerit fluuius meus est, et ego feci eum; idcirco ecce ego ad te, et ad flumina tua daboque terram Aegypti in solitudinem, gladio dissipatam a turre Syenes usque ad terminos Aethiopie. Non transibit per eam pes hominis, neque pes iumenti gradietur in ea: et non habitabitur quadraginta annis. Daboque terram Aegypti desertam id medio terrarum desertarum, et ciuitates eius in medio urbium subuersarum, et erunt desolate quadraginta annis. Et dispergam Aegyptios in nationes et uentilabo eos in terras, quia hec dicit Dominus Deus: Post finem quadraginta  annorum congregabo Aegyptum de populis, in quibus dispersi fuerant et reducam captiuitatem Aegypti, et collocabo eos in terra Phatures in terra natiuitatis sue: in terra de qua sumpti sunt: Et erunt ibi in regnum humile, et inter regna cetera erit humillimum; et non eleuabitur ultra super nationes, et imminuam eos, ne imperet gentibus, neque erunt ultra domui Isrel in confidentia docentes iniquitatem, ut fugiant et sequantur eos: et scient quia ego sum Dominus Deus.«  Iunge prioribus que sequuntur. Quia fuisti baculus arundineus domui Isrel, et non solum confractus es in manu eius, sed iuxta Isaiam perforasti manum eius, et nunc lacerasti humerum, et ipse comminutus es et innitentium super te dissoluisti lumbos, idcirco ego inducam super te hostium  gladium, et cum hominibus iumenta uastabo: et redietur terra Aegypti in solitudines, et secundo scient Aegyptii, quod ego sum Dominus. Nec hoc ero fine contentus, sed quia in tantam prorupit blasphemiam, ut suos esse diceret fluuios, et omnem abundantiam Aegypti, ideo et ipsum auferam, qui se dixerat creatorem, et flumina que a se creata iactauerat et reliquam terram Aegypti in longissimam solitudinem, et gladio dissipatam a turre Syene usque ad terminos Aethiopie. Pro turre, que hebraice magdal dicitur, Septuaginta loci nomen posuerunt, ut magdalon scriberent. Turris autem Syene usque hodie permanet castrum Romane ditioni subditum: ubi sunt Nili cataracte, et usque ad  quem locum de nostro mari Nilus nauigabilis est. Totam igitur Aegyptum dicit esse populandam usque ad terminos Aethiopie, quibus extrema Aegypti regio iungitur: ita ut pes hominis in Aegypto non pertranseat, nec iumenta reperiantur in ea, et non habitetur per quadraginta annos. Parcitur enim Aegyptiis, et quia hospites quondam fuere Isrel, breuior temporis condemnatio est. Tyrus sabbatizauit sabbata sua per annos septuaginta et sic in antiquum statum restituta est. Captiuitas quoque Iudee templique subuersio usque ad Cyrum regem Persarum septuaginta compleuit annos: »potentes enim potenter tormenta patientur.« Quod autem dicit: »Dabo terram Aegypti desertam in medio terrarum desertarum,« Palestinos significat, Idumeos et Moabitas, omnesque alias regiones  aduersum quas supra prophete uaticinium est. Tunc disperget siue disseminabit Aegyptios in nationes et uentilabit eos in terras. Et quia clemens et miserator est Dominus, patiens et multarum miserationum, post quadraginta annos Aegypti restitutio est, et reducetur in antiquum solum uniuersa captiuitas, et collocabitur in urbe metropoli, que appellatur Phatures, ubi orta est et unde profecta est, ita duntaxat ut pro utilitate sua amittat antiquam superbiam, et sit in regnum humile, imo humillima omnium nationum: et non eleuetur ultra contra gentes, nec in eas habeat potestatem, sed redacta in paucitatem, nequaquam decipiat domum Isrel sui confidentia; nec doceat eos iniquitatem, siue redigat eos in memoriam iniquitatis,  quod deserto auxilio Dei Aegypti quesierunt adminiculum. Et hec omnia fient, ut tertio cognoscant Aegyptii quod ipse sit Dominus. Hec breui sermone perstrinximus historie fundamenta iacientes: nunc allegorie nubilum disserendum est, et eadem breuitate uitare conabitur, et huius explanationis longitudinem. Ad draconem sermo est, qui dixerat, »Mea sunt flumina, et ego feci ea,« quod inducat super eum ipse Dominus gladium. De quo in Isaia scriptum est: »Inebriatus est gladius meus in celo,« nunc descendet in terram, ut perdat ex ea hominem et iumentum, quidquid uel rationis uidetur habere uel simplicitatis: et perdat absolute, sed draconi, uel ut draconi pereant, et uiuant Deo. Et fiat Aegypti terra perditio secundum superiorem sensum, quo draconi pereat, et post perditionem redigatur in solitudinem,  pessimum hospitem habere desistens. Et tunc cognoscent homines et iumenta, et terra disperdita quod ipse sit Dominus. Illo sensu quo LXXuII psalmo scriptum est: »Cum occideret illos, tunc querebant eum.« Omnis enim qui querit, inueniet. Deique misericordie est, ut mundi huius pereat abundantia, et Aegypti fluenta siccentur, imo terra eorum sit in solitudines: et sententia Domini dissipetur a turre Syene, que interpretatur gyrus, ut nichil in se recti habeat, usque ad terram Aethiopum, qui humiles appellantur, ut uidelicet omnis superbia que se contra Dei scientiam erexerat destruatur, et humilietur in salutem suam. Nec pes hominis, hoc est rationale quippiam transeat per Aegyptum: neque pes iumenti gradiatur in ea, ut  simplices quosque non teneat, quos dimissis hominibus Pharao in Aegypto tenere cupiebat, Moyse contradicente, et uolente iumenta quoque de captiuitate Aegypti liberari. »Et non, inquit, habitabitur quadraginta annis;« qui numerus semper afflictionis et pene est. Unde et Moyses , et Elias , et ipse Saluator  quadraginta diebus ieiunauerunt et noctibus. Et per quadraginta annos populus erat in solitudine, ut postea circumcisus in Galgalis , opprobrio et ignominia Aegypti liberaretur. In cuius numeri sacramento et hic idem propheta pro tribu Iuda quadraginta diebus dormit in dextro latere: et quadringentis annis populus seruiturus in Aegypto nuntiatur,  qui faciunt quadraginta decadas siue quatuor . Pluuie quoque diluuii quadraginta diebus inferunt orbi naufragium. Iustum enim erat, ut qui per quatuor elementa mundi, quibus omnia constare dicuntur, dum ea diligit et fouet, Deum offendat, in ipso numero puniretur, et Isrel qui peccauerat in sabbatum, septem decadarum, hoc est septuaginta annorum supplicium sustineret. Daturque terra Aegypti deserta et ciuitates eius in medio terrarum et urbium subuersarum, que non sunt exstructe de lapidibus, sed latere et paleis ut dispergatur Aegyptus, que male sibi fuerat copulata, et uentiletur in terras, quo scilicet frumentum a paleis separetur: et quadraginta annorum fine completo, sit restitutio  Aegypti, et reducatur captiuitas eius, et collocetur in terra Phatures, que interpretatur panis conculcatus: ubi panis ille, qui dixerat: »Ego sum panis qui de celo descendi,« prauitate heretica conculcatus est, ut cum uenerint ad Ecclesiam, habitent in pane conculcato. Et nequaquam eleuentur in superbiam, sed sint in regnum humile: et ut iam cum restituti fuerint in pristinum statum, se per humilitatem deiiciant, quod in Aegypto uixerint, et latericias exstruxerint ciuitates. Et inter multa regna ecclesie sint humiles, et sciant in quem peccauerunt, et ultra non eleuetur Aegyptus super ecclesias in toto orbe diuisas, sed redigatur in paucitatem; et pauci in ea remaneant inter gentes; et ultra non decipiant domum Isrel, id est, ecclesiam, nec uanam eis spem  et confidentiam repromittant docentes iniquitatem, ut fugiant ecclesiasticam disciplinam, et sequantur Aegyptias uoluptates. Hec autem fient, ut tertio cognoscant Aegyptii, quod ipse sit Dominus. Quod mihi propterea uidetur dici, ut cognitio prima Aegyptiorum in carne sit, secunda in anima, tertia in spiritu. Primo super terram, secundo mundi huius conuersatione finita, tertio post resurrectionem.

»Et factum est in uicesimo, et septimo anno in primo et una die mensis, factum est uerbum Domini ad me dicens: Fili hominis, Nabuchodonosor rex Babylonis, seruire fecit exercitum suum seruitute magna aduersum Tyrum. Omne caput decaluatum, et omnis humerus depilatus est; et merces non est reddita ei, neque exercitui eius de  Tyro pro seruitute, qua seruiuit mihi aduersum eam. Propterea hec dicit Dominus Deus: Ecce ego dabo Nabuchodonosor regem Babylonis in terra Aegypti, et auferet multitudinem eius, et depredabitur manubias eius, et diripiet spolia eius; et erit in mercedem exercitui illius, et operi, quo seruiuit mihi aduersum eam. Dedi ei terram Aegypti, pro eo quod laborauerit mihi, ait Dominus Deus. In die illo pullulabit cornu domus Isrel, et tibi dabo apertum os in medio eorum. Et scient quoniam ego Dominus.« Queritur quomodo post decimum annum superioris sermonis statim uicesimus et septimus ponatur annus, et in sequentibus decimus duodecimusque: et in extrema descriptione templi uicesimus quintus, sed facilis solutio est. Quia enim  de Aegypto et superior et hec, que nunc dicitur prophetia contexitur, licet diuersis sit facta temporibus, tamen quia de una prouincia prophetatur, iuncte sibi sunt. Quod et in Ieremia crebro legimus, ut prepostero ordine tempora describantur. Prius enim Sedecie in quibusdam gesta referuntur, et postea Ioachim, qui ante eum fuit. In Psalmis autem, quia carmen est lyricum historie ordo non queritur. Dicamus ergo prius iuxta litteram. Nabuchodonosor cum oppugnaret Tyrum, et arietes, machinas, uineasque, eo quod cincta mari esset mari, muris non posset adiungere, infinitam exercitus multitudinem iussit saxa et aggeres comportare, et expleto medio mari, imo freto angustissimo, uicinum littus  insule fecit contiguum. Quod cum uiderent Tyrii iam iamque perfectum, et percussione arietum murorum fundamenta quaterentur, quidquid pretiosum in auro, argento uestibusque et uaria supellectili nobilitas habuit, impositum nauibus ad insulas asportauit, ita ut capta urbe nichil dignum labore suo inueniret Nabuchodonosor. Et quia Dei in hac parte obedierat uoluntati post aliquot annos captiuitatis Tyrie, datur ei Aegyptus. Multoque seuior Tyrus Aegypto. Illa enim oppugnabat Hierusalem, hec uanum pollicebatur auxilium. Aliud est enim spei imbecillitate decipere, aliud aduersum Dei populum dimicare. Hoc est ergo, quod dicit Nabuchodonosor rex Babylonis in oppugnatione Tyri: Suum mihi seruire fecit exercitum, ut impleret uoluntatem meam.  Omne, inquit, caput decaluatum, et omnis humerus depilatus est. Gestantium uidelicet cophinos terre, et lapides, quibus raduntur humeri et decaluatur caput. Et tamen nec ipse nec exercitus eius aliquid dignum inuenit in Tyro. Et in hoc cum mihi seruierit, et meam contra Tyrum impleuerit uoluntatem, idcirco dabo ei terram Aegypti. Quod quidam dicunt sub Nabuchodonosor esse completum. Alii sub Cambyse filio Cyri, qui Aegyptum usque ad Aethiopiam uastauit, ita ut Apim interficeret, et omnia eorum simulacra deleret. Quam ob causam putant eum uersum in amentiam casu equi et proprio pugione confossum. Plenissime hanc historiam narrat Herodotus, ubi et omnis Aegyptus per pagos et uicos et castella describitur, et Nili origo gentisque eius populi,  et mensura terre per circuitum usque ad desertum Aethiopie et littora maris magni, Libyeque et Arabie confinia demonstrantur. Causa autem ire Domini contra Aegyptum illa est, quod populum Dei suo deceperit auxilio, ne speraret in Dominum, et illum ad iracundiam prouocarit. In illo, inquit, die quo Aegyptus capta fuerit pullulabit cornu domus Isrel. Haud dubium quin regium genus significet. Quod quidam ad Zorobabel filium Salathiel, qui per Ieconiam de Dauid stirpe generatus est. Alii ad ultimum tempus referunt, quando putant et Eliam esse uenturum. Nos autem cornu Domini pro Christo intelligentes presentem carpimus historiam. Cumque, ait, o propheta, hoc prius fuerit expletum: tunc aperietur os tuum, et uaticinium tuum nequaquam  dubia promissione pandebit, sed cernetur opere perpetratum, ut sciant, qui audierint me esse Dominum, cuius dixisse fecisse est. Hec secundum litteram, imo iuxta ueritatem dicta sint prophetie. Ceterum ex eo, quod Nabuchodonosor mercedem acceperit boni operis, intelligimus etiam ethnicos, si quid boni fecerint, non absque mercede Dei iudicio preteriri. Unde et per Ieremiam Nabuchodonosor columba Dei appellatur, eo quod aduersum populum peccatorem Dei seruierit uoluntati. »Et adducam, inquit, seruum meum Nabuchodonosor.« Ex quo perspicuum est condemnari nos comparatione gentilium, si illi lege faciant naturali, que nos etiam scripta negligimus. De quo plenissime ad  Romanos Paulus apostolus disputat. Ac ne aliquid preterire uideamur, secundum intelligentiam spiritalem querimus ubi hunc numerum, hoc est, uiginti septem legerimus. In Geneseos libro , Scriptura testatur sexcentesimo anno uite Ne, secundo mense, uicesimo septimo die mensis secundi, super faciem terre aquas inductas esse diluuii, et postea septimo mense eiusdem anni, qui uicinus est sabbato, et uicesima septima die eiusdem mensis septimi aquas cessasse diluuii, et sedisse arcam Ne super montes Ararat, qui interpretantur Armenie. Ex quo intelligimus medium esse numerum, et ad utrumque posse conferri: quando in hoc et ira Dei incipit a diluuio, et clementia eius septimo mense in eodem dierum numero demonstratur. Et quia apud Hebreos  mensis, qui apud nos Kalendis et nonis idibusque deuoluitur, secundum lune cursum supputatur, unde et Greco uocabulo , id est luna, a mense nomen accepit, hoc dictum est in uicesimo septimo lune die parum quid luminis remansisse, ne penitus ira eius absque misericordia sit. Quando autem totus lune orbis impletur, tunc et Pascha celebratur, et omnes maxime solemnitates, quod strictim posuimus, ut sciamus in hoc numero et bona et mala pariter contineri, bona Nabuchodonosor cuius labori merces redditur, mala Aegyptiis, quorum uastitas nuntiatur.



CAPUT XXX. Plungitur destructio Aegypti et urbium eius, cum qua corruerunt prouincie ipsi confederate.

»Et factum est uerbum Domini ad me dicens: Fili  hominis, propheta et die: Hec dicit Dominus Deus: Ululate, ue, ue diei, quia iuxta est dies, et appropinquant dies Domini, dies nubis, tempus gentium erit, et ueniet gladius in Aegyptum, et erit pauor in Aethiopia, cum ceciderint uulnerati in Aegypto, et ablata fuerit multitudo illius, et destructa fundamenta eius. Aethiopia, et Libya, et Lydi, et omne reliquum uulgus, et Chub, et filii terre federis cum eis gladio cadent. Hec dicit Dominus Deus: Et corruent fulcientes Aegyptum, et destructur superbia imperii eius, a turre Syenes gladio cadent in ea, ait Dominus exercituum. Et dissipabuntur in medio terrarum desolatarum, et urbes eius in medio ciuitatum desertarum erunt. Et scient quoniam ego Dominus, cum dedero  ignem in Aegypto, et attriti fuerint omnes auxiliatores eius. In die illa egredientur nuntii a facie mea in trieribus ad terendam Aethiopie confidentiam, et erit pauor in eis in die Aegypti, quia absque dubio ueniet. Hec dicit Dominus Deus. Et cessare faciam multitudinem Aegypti in manu Nabuchodonosor regis Babylonis, ipse et populus eius cum eo, fortissimi gentium adducentur ad disperdendam terram, et euaginabunt gladios suos super Aegyptum, et implebunt terram interfectis. Et faciam alueos fluminum aridos, et tradam terram in manu pessimorum, et dissipabo terram et plenitudinem eius in manu alienorum, ego Dominus locutus sum. Hec dicit Dominus Deus: Et disperdam  simulacra, et cessare faciam idola de Memphis, et dux in terra Aegypti non erit amplius. Et dabo terrorem in terra Aegypti, et disperdam terram Phatures, et dabo ignem in Taphnis, et faciam iudicia in Alexandria, et effundam indignationem meam super Pelusium robur Aegypti, et interficiam multitudinem Alexandrie. Et dabo ignem in Aegypto: quasi parturiens dolebit Pelusium, et Alexandria erit dissipata, et in Memphis angustie quotidiane, iuuenes Heliopoleos et Bubasti gladio cadent, et ipse captiue ducentur, et in Taphnis nigrescet dies, cum contriuero ibi sceptra Aegypti, et defecerit in ea superbia potentie eius: ipsam nubes operiet. Filie autem eius in captiuitatem ducentur. Et faciam iudicia in Aegypto, et scient quia ego  Dominus.« Post uicesimum et septimum annum captiuitatis regis Ioachim reuertitur ad presens tempus quando contra Aegyptum ceperat prophetare, id est, ad annum decimum et decimum mensem, undecima mensis die. Et dicit sibi preceptum a Domino, ut loquatur ad omnes nationes, et cum omnibus specialiter ad Aegyptum. Que sunt ergo que loquitur? »Ululate, ue, ue diei, quia iuxta est dies, et appropinquat dies Domini,« non claro sole rutilans, sed operta nubibus, et Babyloniam adferens tempestatem. Cumque gladius ceperit uastare Aegyptum, pauor erit in Aethiopia que uicina est Aegypto, ne ad se usque Babylonius mucro perueniat. Cadent enim in Aegypto uulnerati, et auferetur multitudo illius et usque ad fundamenta omnia destruentur, ita ut si  quis in Aegypto reperiatur de Aethiopia et Libya et Lydia, et in commune de uariis populis et Chub, quod Symmachus uertit in Arabiam, et de filiis terre federis, hoc est, de populo Iudeorum, cum illis gladio cadat. Pro quibus gentibus LXX posuerunt »Perse et Cretenses et Lydi et Libyes et omnes commixti: et filii Testamenti mei, cum ipsa gladio cadent.« Et ut sciremus has omnes gentes fuisse in auxilio Aegypti, sequens sermo demonstrat. Et corruent fulcientes Aegyptum, siue sustentacula Aegypti, id est, socii. Et omnis superbia imperii, siue contumelia fortitudinis illius destruetur ac deponetur. A turre Syene, quam in extremis finibus Aegypti sitam diximus, siue »a Magdalo usque Syonen,« sicut Septuaginta transtulerunt, omnes ciuitates  Aegypti deserte erunt, ut cognoscant Dominum; quando ignis Chaldeorum uniuersa uastauerit, et attriti fuerint auxiliatores eius, et peruenerint nuntii iuxta Aquilam et Theodotionem siim, quos Symmachus transtulit festinantes, nos in trieres uertimus; ita enim ab Hebreis accepimus, ut omnis Aethiopie fiducia conteratur, et quando fuerit uicina prouincia desolata, pauor teneat proximam. Ut autem sciremus quis esset iste gladius, qui uastaret Aegyptum, et terreret Aethiopiam, sequitur manifestius. »Et cessare faciam multitudinem Aegypti in manu Nabuchodonosor regis Babylonis,« qui non solum ueniet, sed ueniet multis comitatus nationibus, ita ut omnis Aegyptus interfectorum sanguine compleatur.  Tantaque erit ira Domini, ut siccentur aluei fluminum, hoc est Nili , usque ad solum, et in manu pestilentium siue hominum pessimorum plenitudo Aegypti desoletur, mea enim uerba irrita esse non possunt. Illucque proficiet indignatio, ut simulacra Aegypti disperdantur, et cessent idola de Memphis, que usque hodie metropolis est superstitionis Aegyptie, siue optimates et principes de Memphis et de terra Aegypti. Tantus autem terror cunctam Aegyptum possidebit, ut terra Phatures omnis pereat, et ignis uastet Taphnis, siue, ut LXX transtulerunt, Tanin. Faciamque, ait, iudicia in Alexandria, que hodie sic uocatur: ceterum pristinum nomen habet No, quod Aquila Symmachus et Theodotio, sicut in Hebreo positum est transtulerunt. Pro quo nescio  quid uolentes Septuaginta dixere Diospolim, que Aegypti parua ciuitas est. Nos autem pro No Alexandriam posuimus, per anticipationem, que Grece prolepsis appellatur, iuxta illud uirgilianum: Lauinaque uenit littora: non quo eo tempore, quando uenit Aeneas in Latium Lauinia dicerentur, sed que postea Lauinia nuncupata sunt, ut manifestior locus fieret lectoris intelligentie. »Et effundam, inquit, indignationem meam super Sain,« quam nos in Pelusium uertimus: et robur appellatur Aegypti eo quod portum habeat tutissimum, et negotiationes maris ibi uel maxime exerceantur. Unde et peta Pelusiacam appellat lentem, non quod ibi genus leguminis gignatur uel maxime, sed quod e Thebaide et omni Aegypto per riuum Nili illuc plurimum deferatur.  »Et interficiam, ait, multitudinem Alexandrie,« que rursum in Hebreo posita est No, pro qua nequaquam Diospolim ut supra, sed Memphim Septuaginta transtulerunt. Et ut ostendat populosam iam illo tempore fuisse urbem, Perdam, ait, multitudinem No, et dabo ignem, hoc est regem Babylonis in Aegypto, qui instar ignis cuncta populetur. Quasi parturiens dolebit Sain, id est, Pelusium: siue turbatione turbabitur, et in Alexandria, id est, in No, erit scissura. Et diffundentur aque, pro qua rursum Septuaginta Diospolim transtulerunt. Moris autem Aegyptiorum est, propter inundationem Nili, excelsos aggeres construere ac ripas Nili, qui si custodum negligentia uel nimia aquarum magnitudine rupti fuerint, subiacentes campos nequaquam rigant aque,  sed opprimunt atque populantur. Per quod significatur, sic Chaldeorum exercitu occupandam Aegyptum, quomodo inundantibus Nili aquis, et super modum crescentibus operiri solet atque corrumpi. Pro inundatione aquarum et irruptione atque scissura aggerum, in Hebreo positum est. »Et erunt in Memphis angustie quotidiane,« ut unde Nilus diuiditur, et ubi Apis templum est, et consulta respondent oracula, ibi quotidiane angustie fiant. Iuuenes quoque Heliopoleos, que Hebraice appellatur on, et Bubasti alterius ciuitatis, gladio corruent, ita ut ipse urbes, hoc est, habitatores, siue mulieres earum ducantur in captiuitatem, qui sexus iniurie subiacet. In Taphnis uero que est regia ciuitas conterentur sceptra Aegypti, id  est, omne regium genus. Cumque potentia eius interfectis principibus defecerit, tunc nigrescet dies et caligine ac tenebris omnia complebuntur, ita ut ipsa urbs operiatur nube meroris ac luctus. Et filie eius, id est, oppida reliqua ducantur in captiuitatem, ut postquam fecero iudicium in Aegypto, et in cunctis iudicem demonstrauero, tunc sciant Aegyptii quod ego sim Dominus. Hec quasi paruulis elementa descripsimus, ut per litteras, syllabas, nomina, uerborumque contextum possint ad lectionem prose uel carminis peruenire. Nunc aggrediamur tropologiam, et latissimum disputationis pelagus breui quasi picture tabula demonstremus. Sermo Domini, qui erat semper in patre, factus est ad prophetam, et uocat eum nequaquam nomine suo, sed filium hominis:  quod in Scripturis sanctis in bonam partem semper accipitur duntaxat numero singulari, ut in hoc eodem propheta et in Daniele et in Euangelio; alioquin plurali numero in contrarium legitur, ut est illud: »Filii hominum, dentes eorum arma et sagitte, et lingua eorum gladius acutus.« Et rursum: »Filii hominum, usquequo graui corde?«  Leo enim rugiet, et quis non timebit? Dominus locutus est et quis non prophetabit?«  »Ululate, inquit, ue, ue diei, quia iuxta est dies, et appropinquat, dicit Dominus, dies nubis, tempus siue finis gentium erit.« Duplex consummatio est: aut generaliter omnium, quando finis mundi aduenerit: aut specialiter singulorum, quando tempus mortis institerit. Iuxta autem dicitur, quia eternitati  comparatum omne tempus breue est. Unde et Iacob centum et triginta annos, quibus uixerat, »pauci, inquit, et pessimi sunt dies mei .« Et Psalmista de uniuersi generis humani fragilitate disputans, ait: »Dies nostri quasi umbra pertranseunt .« Quod reputantes, nec potentia erigemur, nec diuitiis incubabimus, nec felicitate letebimur, cito omnia auferenda noscentes. Pulchreque dies dicitur Domini, quando omnis seculi conuersatio destruetur, et errore sublato una ueritas apparebit. Diesque nubis et nebule, nullus enim intrepidus incertusque de sententia absque pauore iudicem prestolatur. Et tempus, siue finis gentium erit, non unius gentis Aegyptie, sed uniuersarum, ut manifestum fiat de cunctis gentibus prophetari. Sequitur:  »ueniet gladius in Aegyptum.« Gladius uersatilis, et flammeus, sermo diuinus, qui bonos a malis diuidet, et pessimos suos igne consumat: In Aegyptum autem huius seculi, ita ut pauor sit in Aethiopia qui trans Aegyptum in nocte erroris et tenebris commorantur, et quorum nigredo in candorem aut difficulter, aut nequaquam conuertitur. Cadentque in Aegypto uulnerati, qui male steterant in nequitia. »Et auferetur multitudo Aegypti.« Lata enim et spatiosa uia est, que ducit ad mortem. Et fundamenta illius destruentur, ut nichil in Aegypto pristine resideat firmitatis, sed desertis fundamentis pessimis ponatur fundamentum Christi, super quo edificetur Ecclesia. »Omnis quippe plantatio, quam  non plantauit celestis pater eradicabitur .« Unde et Ieremias destruere iubetur que constructa erant, ut edificet meliora. Peribunt quoque in Aegypto Aethiopes, Libyes et Lydi, siue iuxta Septuaginta, Perse, Cretenses, et Lydi, et Libyes et Chub, id est, Arabes, et omne reliquum uulgus, quos »Hybridas atque mixticios LXX transtulerunt: quos omnes pro diuersitate uitiorum interpretatione nominum, que in uisione Tyri posuimus, diuersas possumus intelligere nationes. Unde Apostolus: »uos, inquit, gentes in carne,« qui dicimini preputium ; numquam enim dixisset in carne gentes, nisi essent alie in spiritu. Ut in alio loco: »uidete Isrel secundum carnem .« Unde magnopere prouidendum est, ne corde reuertamur  in Aegyptum, de qua semel exiuimus et inter ceteras gentes inueniamur, et pereamus gladio. De quo in consequentibus dicitur: »Iuuenes Heliopolcos et Bubasti gladio cadent,« maxime cum iungatur, »et filii terre federis siue Testamenti mei simul mucrone ferientur.« De quibus scriptum est: »ue qui descendunt in Aegyptum ad auxilium in equis et curribus confidentes .« Sin autem ceterarum gentium homines trucidantur in Aegypto, quanto magis filii federis et Testamenti Dei, qui contemnentes angelorum panem: Aegypti peponum et ceparum et alliorum, et cucumerum recordati sunt. Tunc corruent sustentacula et fulcra Aegypti, que eam in nequitia sustentabant: dialecticorum argutie et philosophorum strophe, contumeliosum quoque ac superbum  imperium destruetur, qui omnia loquuntur per arrogantiam, et ecclesiasticam simplicitatem ducunt pro nichili. »A turre enim Syenes cadent in ea,« que in extremis terminis Aegypti, Aethiopie Blemmyarumque confinis est, ubi Nilus innauigabilis, et cataractarum fragor, et omnia inuia plenaque serpentium et uenenatorum animantium. Sin autem, ut supra diximus, Magdalus magnificentiam, et Syene gyrum sonat, perspicuum est, quod Aegyptie opes, et contumeliosa fortitudo et magnificentia, id est, iactantia et exaltationes uituperentur que ad gyrum Aegypti pertinent, ubi nichil stabile est, sed incerto uoluitur lapsu et peruenit ad ruinam. Tunc dissipabuntur Aegyptie ciuitates, et terra deserta erit, et nulla congregatio remanebit, habens aliquid firmitatis, ut  rerum fine cognoscant quod ipse sit Dominus, quando miserit ignem in Aegypto, quem Dominus ardere desiderat, ut fenum, ligna, stipule, que supra fundamentum Christi edificata sunt, concrementur, et omnes auxiliatores peruersorum dogmatum conterantur. Ex quo intelligendum falsi nominis scientiam, et eos de quibus scriptum est: »Dissipa omnes gentes, que bella uolunt ,« socios et auxiliatores Aegypti nuncupari. »In die, inquit, illa egredientur nuntii a facie mea,« de quibus in Euangelio scriptum est: »Angeli eorum semper uident faciem Patris mei, qui est in celis .« Et in sementis parabola messores angeli, id est, qui nuntii sunt, mittuntur ut uniuersa  scandala congregent, et mittant ea in caminum ignis: »ubi est fletus oculorum, et stridor dentium :« festinabuntque implere preceptum, ut deterreant siue conterant Aethiopie confidentiam, qui ad summum malitie uerticem peruenerunt, ut in euersione Aegypti Aethiopia conteratur et paueat, eo quod dies Domini sit ultionis atque uindicte qua fugentur tenebre peccatorum, et lux uirtutum remaneat: »Et cessare, inquit, faciam multitudinem Aegypti in manu Nabuchodonosor regis Babylonis,« cui traditi sunt ad puniendum: ipse est enim inimicus et uindex, qui etiam mercedem accepit, eo quod seruierit in expugnatione Tyri Aegypti multitudinem, ut multi in Aegypto esse desistant, qui semper in ea sunt. Sin autem aliquis  opposuerit quomodo illud dicatur in Deuteronomio: »In septuaginta animabus descenderunt patres nostri in Aegyptum, nunc autem facti estis ut stelle celi in multitudine ,« facile soluitur: neque enim exemplum terrene multitudinis posuit, sed celestis, que uirtutibus fulgeat et plena sit luminum. Super quam multitudinem Aegypti, »adducuntur fortissimi gentium,« ut disperdant terram, pro quibus Septuaginta pestitentes interpretati sunt, quod nescio quomodo conueniat his qui adducuntur a Domino: nisi forte iuxta illud exemplum: »Immissionem per angelos pessimos .« Qui euaginabunt gladios suos super Aegyptum, et implebunt terram interfectis, siue uulneratis, ut occisos uulneratosque se esse sentiant, et intantum Aegyptum  esse destructam et ad nichili peruenisse, ut omnia flumina eloquentie quibus errores Aegyptii iuncus et calamus rigabatur arefiant: et tradantur in manum pessimorum, qui eos torqueant, et plenitudo terre Aegypti, que male creuerat, deleatur in manu alienorum a Deo. Neque enim boni, sed mali angeli tormentis prepositi sunt. Hec necesse est, ut sciant, quia locutus est Dominus. Quod frequenter assumitur, ut sciant, qui audiunt, non prophete uerba esse, sed Domini, cuius precepta irrita esse non possunt. Sequitur: »Et disperdam simulacra,« que abominationes Septuaginta transtulerunt. »Et cessare faciam idola uel optimates de Memphis, et dux siue principes in terra Aegypti non erunt amplius.« Clementissimi enim Domini est maleficta subuertere,  ut nulla similitudo, que mentitur imaginem ueritatis, remaneat in Aegypto: optimates quoque pereant de Memphis, que interpretatur ex ore, de quo omnia idola confixerunt, ut truncatis capitibus et magistris idolorum, non sit princeps in Aegypto: et terrore ac perditione omnis Aegyptus compleatur. De cuius urbibus dicitur: »Et disperdam terram Phathures, et dabo ignem in Taphnis siue in Tanis. Et faciam iudicia in No [Alexandria];« Septuaginta Diospolim transtulerunt. »Et effundam indignationem meam super Sain [Pelusium], robur Aegypti.« Phatures interpretatur panis conculcatio; Tanis mandatum humile; Diospolis, pro qua in Hebreo positum est No, requies; Sain tentatio, quibus nominibus  diuersa hereticorum et omnia mendaciorum conciliabula demonstrantur, qui conculcant panem ecclesiasticum atque contemnunt, et sequuntur mandatum humile et ad celestia non perducens et deliciis uacant, et sunt in requie, qualem in Euangelio legimus habere diuitem purpuratum et tentationibus inseruiunt, quorum unus expetiuit a Domino  ut tentandi Iob haberet potestatem. Hec omnia Dominus disperdet atque succendet, et effundet super ea indignationem suam, et robur Aegypti dissipabit: ut redacti ad nichilum nequaquam populum Dei sollicitent, et in suo sperare faciant auxilio, ut deserta ueritate querant mendacium, et quasi a baculo arundineo sic suo presidio uulnerentur. Post hec dicitu: »Et interficiam siue disperdam multitudinem Mempheos.«  Pro qua in Hebraico habet No: quam supra iidem Septuaginta Diospolim transtulerunt, que interpretatur requies. Multi enim sunt qui querant requiem, et iacere uelint super lectos eburneos, et comedere agnos lactentes: siue, iuxta LXX, qui interpretati sunt Mempheos, multi sunt qui loquantur aliis: »Dimitte ut auferam festucam de oculo tuo ,« cum ipsi trabes habeant in suo. Daturque ignis in Aegypto, qui uerbositatem atque delicias suo ardore consumat: »Dolebit uniuersa tentatio, et in Diospoli,« que sursum in Hebraico No ponitur, »erit scissura,« ut effundantur aque omnisque pessima congregatio dissipetur, et huc illucque dispereat. uel iuxta Hebraicum: »In Memphis erunt angustie quotidiane,« ut pro omni uerbo otioso reddant rationem, ut intelligant  nichil dictorum suorum Domini iudicium preterire. »Iuuenes quoque Heliopoleos et Bubasti gladio cadent.« Heliopolis Hebraice on dicitur, quod interpretatur dolor. Bubastus autem iuxta liugnam Aegyptiacam oris experimentum. Omnes isti, qui dolorem seculi ferre non poterant, sed delicias Diospoleos sectabantur et confidebant sibi in uolubilitate sermonum, et aduersum cetera dogmata disputantes habuerant experimenta uictorie, gladio sermonis Domini concident, et qui nequaquam iuuenes, sed imbecillitate mentis mulieres appellantur, captiui ducentur, siue ipse urbes dolore et oris iactantia ducentur in captiuitatem. »Et in Taphnis, inquit, nigrescet dies.« Taphne interpretantur cedentes ori, subauditur diaboli, cui qui cesserint, amittent lumen ueritatis,  et diem nocte mutabunt. Et sceptra Aegypti atque omne imperium sentiunt in Taphnis esse contritum, ita ut deficiat in ea contumeliosa fortitudo, siue superbia potentie eius, et solis iustitie radii nube cecentur, et nequaquam mulieres, sed filie ducantur in captiuitatem, faciatque Dominus non unum iudicium, sed multa iudicia in Aegypto. Sicut enim bonorum apud Patrem diuerse sunt mansiones, ita et Aegypti suppliciorum diuersa iudicia, ut cum hec omnia facta fuerint, cognoscant Aegyptii quod ipse sit Dominus, cuius iudicia uera iustificata in semetipsis.

»Et factum est in undecimo anno, in primo, in septima mensis, factum est uerbum Domini ad me  dicens: Fili hominis, brachium Pharaonis regis Aegypti confregi. Et ecce non est obuolutum ut restitueretur, et sanitas, et ligaretur pannis, et sarciretur linteolis, ut accepto robore posset tenere gladium. Propterea hec dicit Dominus Deus: Ecce ego ad Pharaonem regem Aegypti, et comminuam brachium eius forte, sed confractum, et deiiciam gladium de manu eius, et dispergam Aegyptum in gentibus, et uentilabo eos in terras. Et confortabo brachia regis Babylonis, daboque gladium meum in manu eius. Et confringam brachia Pharaonis et gement gemitibus interfecti coram facie eius. Et confortabo brachia regis Babylonis, et brachia Pharaonis cadent. Et scient quia ego Dominus, cum dedero gladium meum in manu regis  Babylonis, et extenderit eum super terram Aegypti. Et dispergam Aegyptum in nationes, et uentilabo eos in terras. Et scient quia ego Dominus.«  Reuertitur ad ordinem prophetie. Post uicesimum enim et septimum annum, nunc ponit undecimum, que questio etiam in superioribus continetur. Cum enim sermo Domini contra Tyrum factus sit in anno undecimo, qui prius positus est, in consequentibus loquitur ad Pharaonem anno decimo. Rursumque ponit uicesimum septimum, ut diximus, et nunc undecimum. Ut cetera pretermittam que in psalmorum ordine continentur, queritur quomodo tertius psalmus his psalmis preponatur in quibus mutauit faciem suam Dauid coram Abimelech et de Dech Idumeo: et quando inuentus est in spelunca: et quinquagesimus  penitentie, in cuius titulo demonstratur quod introiuerit ad Bersabee uxorem Urie, cum priores sint isti psalmi psalmo tertio, in quo fugere notatur a facie filii sui Absalon. Sed in psalmis facilis responsio est, carmen esse lyricum, et in huiuscemodi opere non queri ordinem historie, sed factorum carmina singulorum. In historia uero illud dicendum est, ea que de una re diuersis sunt dicta temporibus non debere oratione diuidi, sed unius loci narratione concludi. uerbi gratia: ut que de Aegypto dicta sunt alio atque alio tempore, uno lectionis ordine cognoscantur. Cum hec dixerimus, manet nichilominus questio, cur in hoc eodem loco primum factus sit sermo Domini ad Pharaonem anno undecimo: et  postea uicesimo septimo: et deinceps anno decimo, cum utique iuxta ordinem primum decimus, secundo undecimus, tertio uicesimus septimus annus, singulis prophetiis debuerint prenotari. Ad quod illud possumus respondere: »O profundum diuitiarum sapientie et scientie Dei, quam inscrutabilia iudicia eius, et inuestigabiles uie eius! « Et in ailo loco: »Abyssum et sapientiam quis inuestigabit?« Possumus autem hoc dicere quod et in prophetis nequaquam historie ordo seruetur, duntaxat non in omnibus, sed in quibusdam locis. Neque enim narrant preterita, sed futura prenuntiant, prout uoluntas Spiritus sancti fuerit. In historia uero ut sunt Moysi quinque libri et Iesu, et Iudicum uolumina, Ruth quoque et Esther, Samuel et Malachim: Paralipomenon  liber et Ezre, iuncto sibi pariter Nemia preposteram narrationem nequaquam reperiri. Hec de annorum ordine dixisse sufficiat. Nunc uideamus, que contra Pharaonem siue de Pharaone prophetia sit. Brachium eius confregisse se dicit, et non esse obuolutum neque ligatum, nec sartum linteolis, nec accepisse malagma. Iuxta illud quod scriptum est: »Non est malagma imponere, nec oleum, nec alligaturas.« Quod si factum fuisset, utique recepta fortitudine posset tenere gladium et ad bella procedere. Idcirco clemens et misericors Deus rursum comminuit brachium eius siue brachia: ut penitus cadat gladius de manu eius, et in gentes Aegyptus dispergatur et uentiletur in terras. In brachio autem robur accipi et fortitudo potest, dicente Scriptura:  »Contere brachium peccatoris et maligni .« Quod conteritur in aduersariis nostris, quando nos persequuntur quidem, sed opprimere nequeunt, et pro salute seruorum Dei aduersus Pharaonem rex Babylonis sepe consurgit, ut potentem opprimat potentior, et mali tradantur peioribus: confortante Deo brachia pessimorum, ut sciat, qui liberatus est, quod ipse sit Dominus, perfectum autem esse uirtutis scire quod ipse sit Dominus. Econtrario possumus dicere: »Filii Heli, filii pestilentie nescientes Deum.« Et in bonam partem de regibus, qui rectum fecerunt in conspectu Dei, scriptum est quod nouerint Dominum.



LIBER DUODECIMUS.


 uolebam ego historiam propheticam de Aegypto, et rege eius simul in unum librum coaptare. Sed quia hoc non patitur longitudo narrationis, idcirco sicut de Tyro et principe eius in duos libros diuidimus historiam, ita et nunc de Aegypto et Pharaone diuisionem inter duos libros faciemus.




CAPUT XXXI. Sermo Domini contra Pharaonem quod tradetur in manus Nabuchodonosor, et de Assyria sub nomine arboris eidem tradite.

»Et factum est in undecimo anno, tertio mense, una  mensis: factum est uerbum Domini ad me dicens: Fili hominis, dic Pharaoni regi Aegypti et populo eius: Cui similis factus es in magnitudine tua? Ecce Assur, quasi cedrus in Libano, pulcher ramis et frondibus nemorosus, excelsusque altitudine, et inter condensas frondes eleuatum est cacumen eius. Aque nutrierunt illum: abyssus eleuauit eum, flumina eius manabant in circuitu radicum eius, et riuos suos emisit ad uniuersa ligna regionis. Propterea eleuata est altitudo eius super omnia ligna regionis, et multiplicata sunt arbusta eius, et eleuati  sunt rami eius pre aquis multis. Cumque extendisset umbram suam in ramis eius, fecerunt nidos omnia uolatilia celi, et sub frondibus eius genuerunt omnes bestie saltuum, et sub umbraculo illius habitabat cetus gentium uniuersarum. Eratque pulcherrimus in magnitudine sua, et in dilatatione arbustorum suorum. Erant enim radices illius iuxta aquas multas. Cedri non fuerunt altiores illo in paradiso Dei. Abietes non adequauerunt summitatem eius, et platani non fuerunt eque frondibus illius. Omne lignum paradisi Dei non est assimilatum illi, et pulchritudini eius, quoniam speciosum feci eum, et multis condensisque frondibus. Et emulata sunt eum omnia ligna uoluptatis, que erant in paradiso Dei. Propterea  hec dicit Dominus Deus: Pro eo quod sublimatus est in altitudinem, et dedit summitatem suam uirentem atque condensam, et eleuatum est cor eius in altitudine sua, tradidi eum in manu fortissimi gentium. Faciens faciet ei iuxta impietatem eius. Et eieci eam, et succident eam alieni et crudelissimi nationum. Et proiicient eam super montes, et in cunctis conuallibus corruent rami eius. Et confringentur arbusta eius in uniuersis rupibus terre. Et recedent de umbraculo eius omnes populi terre et relinquent eam. In ruina eius habitauerunt omnia uolatilia celi, et in ramis eius fuerunt uniuerse bestie regionis. Quamobrem non eleuabuntur in altitudine sua omnia ligna aquarum, neque ponent sublimitatem suam inter nemorosa atque  frondosa, nec stabunt in sublimitate sua omnia, que irrigantur aquis, quia omnes traditi sunt in mortem ad terram ultimam in medio filiorum hominum ad eos qui descendunt in lacum. Hec dicit Dominus Deus. In die quando descendit ad inferos indixi luctum, operui eum abysso, et prohibui flumina eius, et cercui aquas multas. Contritus est super eum Libanus, et omnia ligna agri concussa sunt. A sonitu ruine eius commouit gentes cum deducerent eum ad infernum cum his qui descendebant in lacum. Et consolata sunt in terra infima omnia ligna uoluptatis egregia atque preclara in Libano uniuersa, que irrigabantur aquis. Nam et ipsi cum ea descendent ad infernum ad interfectos gladio, et brachium uniuscuiusque  sedebit sub umbraculo eius in medio nationum eius. Cui assimilatus es, o inclyte atque sublimis inter ligna uoluptatis? Ecce deductus es cum lignis uoluptatis ad terram ultimam. In medio incircumcisorum dormies cum his qui interfecti sunt gladio. Ipse est sic Pharao, et omnis multitudo eius, dicit Dominus Deus.« . Primum sciendum, quod quecunque dicuntur de rege Assyriorum futuro tempore, in Septuaginta quasi transacta memorantur: et sic uel ad arborem uel ad principem loquitur Assyriorum, ut tam masculino quam feminino genere de una persona intelligatur, dum et arbor refertur ad Assyrium et Assyrius in arbore nominatur. Nec de rege Babylonio in presenti sermone ulla  fit mentio, ne uideatur contra captiuum populum positus in Chaldea dominorum atque regnantium iracundiam prouocare, sed dicitur de rege Assyriorum, qui eo iam tempore captus fuerat a Chaldeis, et omne robur Assyriorum Babylonio subiacebat imperio, unde et decem tribus, hoc est, Isrel, Assyrii capiunt. Duas autem, hoc est, Iudam et Beniamin, Chaldei superant, et urbem subuertunt Hierusalem. Dicturus igitur contra Pharaonem regem Aegypti: et populum eius sermo diuinus tali aduersus illum est usus exordio. »Cui similis factus es in magnitudine tua? Ecce Assur, quasi cedrus in Libano,« etc. Et est sensus: Non mireris si a Babyloniis sis uincendus atque periturus, et tuum perditurus imperium, omnesque opes Aegyptie destruende sint, cum  Assur multo te fortior eodem Chaldeo superante deletus sit. Describitque potentiam regis Assyrii sub figura arboris cedri iuxta Hebraicum, cyparissi iuxta LXX, in monte Libano constitute, que sit pulchra ramis et condensa frondibus et ad nubes usque subrecta, que idcirco tantum creuit, quod non aquis, sed abyssis, hoc est, aquis abundantissimis irrigetur. Abyssus enim multitudo sonitus aquarum. Ita ut omnes aues nidos fecerint in ramis eius et sub frondibus illius genuerint omnes bestie saltuum. Et ne dubitaremus que essent celi uolatilia, que siluarum bestie apertius posuit. »Et sub umbraculo illius habitabat cetus gentium plurimarum.« Cedri, inquit, et cyparissi, abietes siue pinus et platani, siue cyparissi, non fuerunt eque ramis  illius. Et ne singillatim de cunctis arboribus diceret, »Et omnia, inquit, ligna paradisi Dei, non sunt assimilata illi et pulchritudini eius,« etc. Per que nonnulli intelligunt non de rege dici Assyrio, sed de contraria fortitudine, que in sermone Tyri inter Cherubim dicitur esse generata, et pretiosis distincta lapidibus, et postea ad terrena suo uitio concidisse, qui et in Isaia cadens Lucifer appellatur , et in Euangelio signatur a Domino: »uidebam Satanam, quasi fulgor de celo cadentem .«  Qui namque accipi in cedris abiectibus et platanis possunt, nisi illa uirtutum celestium procere celsitudinis agmina in eterna letitia uiriditate plantata? Que quamuis excelsa sint condita, huic tamen nec prelata sunt nec equata, qui speciosus  factus in multis condensisque frondibus dicitur. Quia prelatum ceteris legionibus tanta illum species pulchriorem reddidit, quanta et supposita angelorum multitudo decorauit. Ista arbor in paradiso Dei tot quasi densas frondes habuit, quot sub se positas supernorum spirituum legiones attendit. Qui idcirco peccans sine uenia damnatus est, quia magnus sine comparatione fuerat creatus.  Sed nos hec omnia ut interim sequamur historiam dicta intelligamus, quod tante Assyrius fuerit potentie, et sic cunctas oppresserit nationes, ut se angelorum fortitudini compararit. Omnia autem sub altissima cedro siue cyparisso dicuntur ad Assyrium, interfectioque illius appellatur succisio.  Quodque sequitur: »Tradidi eam in manu fortissimi gentium,« regem Babylonium uocat. Ut quod uicit Assyrium non proprie fortitudinis, sed diuine intelligat potestatis. »Iuxta impietatem, inquit, eius eieci eam,« ut occulte Babylonium moneat non debere esse crudelem, nec opprimere populum Dei, qui sibi traditus sit, ne similia patiatur ab Assyrio, qui crudelis et impius fuit. »Et succident illam alieni, et crudelissimi nationum,« siue, iuxta Septuaginta, pestilentes, quod nunquam uoluit dicere in Chaldea positus, ne illum aduersum gentem suam commoueret. Proiicitur quoque super montes, et in cunctis conuallibus corruunt rami eius, et confringuntur in rupibus, et a cunctis derelinquitur populis, hoc est, uolatilibus celi, et bestiis campi. Et in tantam ueniet  perditionem, ut omnes arbores, que putabantur excelse comparatione Assyrie arboris, suo exemplo eleuari, et in sublime erigi ultra desistant, nec stent in altitudine sua, sed, illa succisa, omnes metu pariter succidantur. Quodque per translationem dictum erat fir manifestius: »Omnes, ait, traditi sunt  in mortem ad terram ultimam,« hoc est, ad infernum; »in medio filiorum hominum,« nequaquam inter arbores, »ad eos qui descendunt in lacum:« haud dubium quin inferna significet. Post succisionem arboris Assyrie siue Indie [Al., in die], quando descendit ad inferos Assyrius: et indixit Dominus luctum, rursum per translationem de eo loquitur, quod opertus sit abysso, iuxta illud quod scriptum est: »ueni in profundum maris, et tempestas  demersit me ,« et omnia flumina, omnes uidelicet nationes eum ultra rigare cessauerint, et contritus sit, siue contenebratus super eam, id est, arborem, uel eum, id est, Assyrium, Libanus. Ac ne putaremus de arbore esse sermonem, sequitur: »A sonitu ruine eius commoui gentes;« que enim tanta ruina esse unius arboris potest, ut ad sonitum eius uniuerse gentes commoueantur. »Cum deducerem, inquit, eam ad infernum.« Iuxta litteram, arbor ad inferos deduci non potest. »Cum aliis qui in lacum,« id est, ad inferos, descendebant. »Et consolata sunt in terra infima,« in corde uidelicet terre, »omnia ligna uoluptatis,« siue deliciarum, quod Hebraice appellatur eden, ut nemorosos saltus siluasque significet egregias atque preclaras  que fuerunt in Libano: »Et irrigabantur aquis.« »Nam et ipse arbores cum eo,« hoc est cum Assyrio, »descendent ad infernum, ad interfectos siue uulneratos gladio.« Ligna gladiis non uulnerantur, sed ceduntur, nec descendunt ad infernum. »Et brachium,« inquit, siue semen, quoniam apud Hebreos sermo zara utrumque significat: »requiescet in umbraculo eius, in medio nationum,« nequaquam siluarum, sed gentium. Ad extremum fit apostrophe ad ipsum Assyrium, siue ad Pharaonem. »Cui assimilatus es, o inclyte atque sublimis, inter ligna uoluptatis?« Nullus tibi, inquit, par fuit, sed omnes reges potentia superasti: et tamen cum ceteris regibus, qui erant in comitatu tuo, ad terras infimas,  id est, ad inferos deductus es, dicente Scriptura: »Ingredientur ad extrema terre, tradentur in manus gladii, partes uulpium erunt .« »In medio, ait, incircumcisorum dormies, cum his qui interfecti sunt gladio.« Ostendit que essent ligna, que cedrus siue cyparissus gladiis uulnerata, et iacens cum incircumcisis. Et ut extrema anterioribus iungeret, quia supra dixerat: »Cui similis factus es in magnitudine tua, ecce Assur, quasi cedrus in Libano pulcher ramis et frondibus, etc.,« nunc infert »:Sic est Pharao et omnis multitudo eius dicit Dominus.« Quomodo, inquit, Assyrius cedrus et cyparissus Babylonio succidente deiecta est: sic Pharao et populus eius, hoc est ipsa arbor, et rami illius a Babylonio succidentur. Hec interim  iuxta historiam dicta sint, que plerique in consummatione mundi futura intelligunt; et regem Pharaonem, hoc est, eam potestatem cui Aegyptus subiecta sit comparari regi Assyriorum potentissimo, id est, Antichristo. Quod si ille corruerit, utique et alii rectores tenebrarum istarum et principes mundi facilius corruant. Dicamus ergo de singulis, breuiter omnia perstringentes, ut non tam disseramus et explanemus obscura, quam explanare cupientibus materiam dedisse uideamur. Primumque discutiendum cur undecimo anno, tertio mense, una die mensis, factum est uerbum Domini ad Ezechielem dicens: Fili hominis, dic Pharaoni regi Aegypti, et multitudini eius. Locuturo ad Pharaonem undecimo anno sermo fit Domini; necdum enim uenerat ad duodecimum,  qui numerus plene consummateque uirtutis est. Unde et duodecim Iacob filii sunt , a quibus postea duodecim nomina prophetarum uno uolumine continentur. Et apostoli duodecim, quorum quia unus Iudas proditor fuit, in locum eius Matthias elegitur . Et archisynagogi filia annorum duodecim a Domino suscitatur. Hemorrhoissa quoque anno duodecimo recipit sanitatem . Sed quia corripitur Pharao et postea plangitur, propterea tertius mensis et unus dies undecim annorum numero copulantur. Unde in consequentibus, duodecimo anno, mense duodecimo, una mensis, fit uerbum Domini ad Ezechiel dicens: »Fili, hominis, assume planctum super Pharaonem regem Aegypti, et dices ad eum .« Qui enim  plangitur, ideo plangitur, ut intelligat quanta bona perdiderit, et tamen, quia Pharao erat, et brachium eius necdum fuerat colligatum, nec pristinam receperat fortitudinem, propterea in anno duodecimo et in mense duodecimo uiginti nouem dies adhuc remanent, ut duodecimo annorum numerus impleatur. Uno igitur mensis die sermo fit Domini ad prophetam, et precipitur ei ut loquatur regi Aegypti et multitudini eius. In quo mirandum quod quatuor interpretes non populum dixerint, sed multitudinem. »Multi enim uocati et pauci electi .« Et in lege scriptum est: »Non eris cum multitudine in malo.« Diciturque ad regem Aegypti: »Cui similis factus es in magnitudine, siue, in altitudine tua,« quod et ipse se exaltauerat,  et subiaceat illi sententie: »Omnis qui se exaltat, humiliabitur ,« sed tamen non sit eius altitudini similis, qui quasi cedrus siue cyparissus in Libano fuerit pulcher ramis, et frondibus nemorosus, excelsusque altitudine, et ad nubes usque erexerit caput. Ad quas secundum Dauid ueritas Dei peruenit, et quibus mandatur ne pluant super Isrel imbrem. Pulchritudo quoque illius predicatur, que in turpitudinem praua uoluntate mutata est, ita ut dicatur de eo: »Confringet Dominus cedros Libani ;« et excelsus ipse in altissimo montium Libano constitutus, quanto sublimior fuerat, tanto fortius caderet. Cuius Scriptura sancta uolens altitudinem demonstrare, appellat eum cedrum magnam quam nutrierunt aque. Non aque Sile, que uadunt  cum silentio, sed aque Rasin et aque Aegypti, de quibus scriptum est: »Quid tibi ut bibas aquam Geon ,« siue Sior? quod aquas turbidas sonat.

Abyssus quoque exaltauit eum, super quam in principio mundi tenebre ferebantur: et ad quam in Euangelio demones ne mittantur, rogant. Flumina eiusdem abyssi, in circuitu radicum eius erant, de quibus dicitur: »Quod tibi et uie Assyriorum, ut bibas aquas fluminum.« Et in alio loco: »Ecce Dominus inducet super uos aquam fluminis fortem et multam. Regem Assyriorum et omnem gloriam eius .« Riuos quoque suos emisit abyssus ad uniuersa ligna regionis, ut non solum principem mundi huius, sed et socios illius irrigaret. Propterea eleuatus est, et super omnia altissima ligna succreuit:  »Et multiplicata sunt arbusta eius,« et totius orbis possedit imperium dicens: Hec omnia mihi tradita sunt: »Et eleuati sunt rami eius,« qui aquis abyssi fuerant irrigati: qui extendit siue dilatauit umbraculum suum ut omnes sue subiiceret ditioni. In ramis eius fecerunt nidos omnia uolatilia celi. Omnis enim qui facit peccatum de diabolo natus est, et de ramorum eius numero computatur. Illa enim uolatilia fecerunt nidos in ramis eius, que iuxta uiam euangelicam sementem comedere: siue quoniam »omnes peccauerunt et indigent misericordia Dei ,« de quibus dictum est: »Omnes declinauerunt, simul inutiles facti sunt ,« idcirco in ramis eius fecerunt nidos. Sequitur: »Et sub frondibus eius genuerunt omnes bestie  saltuum,« que Christi mansuetudinem perdiderunt. »Et sub umbraculo illius habitabat cetus gentium plurimarum;« ut nullus esset qui non eius tegeretur umbraculo, preter eum qui dixit: »Ecce uenit princeps mundi huius, ut inueniet in me nichil. »Per unum hominem peccatum intrauit in mundum, et per peccatum mors, et sic in omnes homines mors pertransiit,« in quo omnes peccauimus, et in Adam omnes morimur, cunctique peccauimus, et indigemus gloria Dei, et tamen in ipsa habitatione diuersa conditio est. Alii habitant in ramis eius, quasi uolatilia, scientiam sibi in philosophia et in hereticorum dogmatibus pollicentes; alii quasi bestie fere immites atque crudeles; alii quasi multitudo  gentium plurimarum, ut commistos diuersos uitiis significet atque peccatis. »Erat autem Assur pulcherrimus in magnitudine sua, et in dilatatione arbustorum suorum,« quia aquis multis radix eius fuerat irrigata, intantum ut in paradiso Dei nulla cedrorum et cyparissorum esset altior, nec abietes pinique adequarent sublimitatem eius, siue platani non essent eque frondibus illius. Idcirco autem nulla arborum in paradiso plantarum ei fuerat adequata, »quia omne lignum paradisi Dei non est assimilatum illi et pulchritudini eius.« Nequaquam enim erecte sunt per superbiam, sed scierunt humilitatem suam, neque similitudinem Dei sacrilego sibi animo uindicare conate sunt. Quodque sequitur: »Et emulata sunt eam omnia ligna deliciarum, que erant in  paradiso,« sic edisserimus: Aemulata sunt ligna paradisi multitudinem ramorum eius. »Multi enim uocati et pauci electi,« et »lata et spatiosa uia que ducit ad mortem .« Cupit enim tantos habere in salutem quantos Assur habuit in perditionem. Unde Assur sublimatus est in altitudine, et dedit sublimitatem suam uirentem atque condensam. Siue usque ad nubes cacumen erexit, et eleuatum cor eius, ut diceret, »Ero similis Altissimo.« Propterea »traditus est in manu fortissimi gentium;« quam intelligamus aliam detestabilem potestatem cui traditur ad puniendum, ipse est enim inimicus et ultor. Ut Assur intelligatur Antichristus, et fortissimus gentium cui traditus est, Satanas, iuxta illud Apostoli : »Quos tradidi Satane, ut  discant non blasphemare.« Qui »faciens faciet ei,« quecunque ei fuerint a Domino imperata. Ista autem cyparissus eiecta est de paradiso Dei propter impietatem suam. »Et succident illam alieni et crudeles,« siue pestilentes »in gentibus,« ut impleatur illud quod scriptum est: »Pestilente flagellato stultus astutior fiet .« Et iterum: »Iam securis ad radices arboris posita est .« Qui precident eam super montes, ut corruat in superbia sua. In »cunctis autem conuallibus corruent rami eius,« ut ad tartarum deducantur omnes qui in eius fuere comitatu. »Et recedant de umbraculo illius ut relinquant eam,« ut uolatilia celi et bestie terre, que prius sub illa fuerant, et illius umbraculo tegebantur, postea pene eius participes  sint. Cumque uiderint cetera ligna siluarum siue paradisi, Assur cyparissum sententia Domini corruisse, non eleuabuntur in superbiam, nec se aliquid estimabunt, nec irrigationem aquarum suarum proprias arbitrabuntur diuitias, eo quod omnes rami et uolatilia celi et bestie terre, que erant sub imperio Assur, deducantur in mortem ad terram ultimam, de quibus scriptum est: »In conspectu eius cadent omnes qui descendunt in terram .« Et in alio loco: »Ingredientur ad extrema terre ,« et erunt nequaquam cum angelis, sed cum filiis hominum, qui descendunt in lacum, siue in foueam sempiternam. Cum autem ille descenderit in extrema terre, et pars uulpium fuerit,  a quibus lacerandus est, tunc luctus erit uel omnium sociorum eius, uel sanctarum fortitudinum, que illum dolebunt ad inferos descendisse. Unde dicit Dominus: »Operui eum abysso,« cuius aquis fuerat ante nutritus. »Et prohibui flumina eius,« id est, abyssi, »et cercui aquas multas,« ne eum rigarent, sed magis opprimerent. »Contristatus est super eum Libanus,« in quo fuerat exaltatus. »Et omnia agri ligna concussa sunt,« succisionem similem formidantia. »A sonitu ruine eius commoui gentes,« ut nullus perditionem illius ignoraret, et deductionem ad inferos cum ceteris sociis eius. Acceperuntque consolationem omnia ligna uoluptatis, id est, paradisi: dum uident et mala malis, et bona bonis restitui. Hec autem ligna Libani sunt aquis irrigata  fluminum Domini, in quibus et illa arbor fuerat irrigata, que corruit, siue omnia ligna, que quondam fuerunt bona et irrigabantur aquis, et in Libani altitudine morabantur accipient consolationem, quando principem suum similia uiderint sustinere tormenta: »Et ipsa enim descendent ad infernum ad interfectos gladio Domini.« Et omnis fortitudo lignorum habitabit sub umbraculo eius, id est, in pena in medio omnium nationum, que claustris inferi tenebuntur. Post hec ad ipsum Pharaonem sermo conuertitur, cui dictum fuerat in principio, »cui similis factus es in magnitudine tua?« et dicitur ad eum: »Cui assimilatus es, o inclyte atque sublimis, inter ligna uoluptatis?« nempe Assyrio, qui corruit. Et tu eras inclytus atque sublimis inter ligna  Eden, hoc est, deliciarum et paradisi. Et ecce deductus es sicut Assyrius cum omnibus lignis, que quondam fuerant in deliciis, ad terram ultimam et ad inferos. Et dormies non in requie, sed in penis, in medio incircumcisorum, hoc est, immundorum, et cum his qui in gladio Domini conciderunt. Et ut sciamus qui sit ille cui dixerit, »o inclyte atque sublimis inter ligna uoluptatis,« ponit manifestius: »Ipse est Pharao, et omnis multitudo eius,« siue iuxta Septuaginta, »Sic est Pharao et omnis multitudo eius,« ut quomodo supra Assyrius concisus est et corruit, sic et Aegyptius subruatur.



CAPUT XXXII. Planctus super Pharaonem, qui tradetur occidendus Nabuchonosor, describuntur gigantes per mures cum quibus ad infernum descendunt.


»Et factum est duodecimo anno, in mense duodecimo  in una die mensis, factum est uerbum Domini ad me dicens: Fili hominis, assume lamentum super Pharaonem regem Aegypti, et dices ad eum. Leoni gentium assimilatus es et draconi, qui est in mari. Et uentilabas cornu in fluminibus tuis, et conturbabas aquas pedibus tuis, et conculcabas flumina earum. Propterea hec dicit Dominus Deus: Expandam super te rete meum in multitudine populorum multorum, et extraham te in sagena mea, et proiiciam in terram. Super faciem agri abiiciam te, et habitare faciam super te omnia uolatilia celi, et saturabo de te bestias  uniuerse terre. Et dabo carnes tuas super montes, et implebo colles sanie tua. Et irrigabo terram pedore sanguinis tui super montes, et ualles implebuntur ex te. Et operiam cum exstinctus fueris celum, et nigrescere faciam stellas eius. Solem nube tegam, et luna non dabit lumen suum. Omnia luminaria celi merere faciam super te, et dabo tenebras super terram tuam, dicit Dominus Deus. Et irritabo cor populorum multorum cum induxero contritionem tuam in gentibus super terras quas nescis, et stupescere faciam super te populos uel gentes multas, et reges eorum horrore nimio formidabunt super te, cum uolare ceperit gladius meus super facies eorum, et obstupescent repente singuli pro anima sua in die ruine sue,  quia hec dicit Dominus Deus: Gladius regis Babylonis ueniet tibi, in gladiis fortium deiiciam multitudinem tuam. Inexpugnabiles gentes omnes he. Et uastabunt superbiam Aegypti, et dissipabitur multitudo eius. Et perdam omnia iumenta eius que erunt super aquas plurimas, et non conturbabit eas pes hominis ultra, neque ungula iumentorum turbabit eas. Tunc purissimas reddam aquas eorum et flumina eorum, quasi oleum adducam, ait Dominus Deus, cum dedero terram Aegypti desolatam. Deseretur autem terra a plenitudine sua quando percussero omnes habitatores eius, et scient quia ego sum Dominus. Planctus est et plangent eum filie gentium super Aegyptum et super multitudinem eius plangent eum, ait Dominus  Deus, etc.  In multis autem exemplaribus iuxta Septuaginta duodecimus annus et mensis decimus ponitur. Iuxta ceteros autem interpretes decimus annus, et duodecimus mensis, ut uel iam capta sit Hierusalem et gaudium Pharaonis malis sibi imminentibus auferatur. uel certe capienda et suis magnis miseriis doleat, quam aliorum captiuitate letetur. Et interim breuiter quedam historie fundamenta iacientes quid Hebrei super hoc loco intelligant percurramus. Leoni comparatur Pharao, non unius gentis, sed multarum gentium, siue draconi in mari ut terram aquasque possideat, qui irrigatione fluminum erigebatur in superbiam, quam cornu uocat, ut multitudine exercitus sui omnes aquas transiens  poterat conturbare. Idcirco expandere se dicit rete suum super multitudinem eius, et extrahere eum sagena sua uel hamo, et proiicere siue extendere eum super terram, qui quasi coluber multis spiris fuerat inuolutus ut a cunctis celi uolatilibus deuoretur. Cumque non solum aues, sed omnes bestie terre eum lacerauerint, relique carnes eius montes et ualles camposque complebunt, ita ut cuncta uermibus scateant. Hec autem loquitur per metaphoram, ut postquam uolatilia celi et bestie carnibus eius fuerint saturate, id est exercitus et uniuersa multitudo, reliqua pars in uermes et saniem conuertatur. Tunc, inquit, celi tenebris obuoluentur, sol et luna et cetera luminaria non dabunt lumen suum, sed super te cuncta nigrescent, nichilque tibi letum erit.  Et ad tuum interitum omnes populi et cuncti reges eorum horrore nimio formidabunt, conspicientes gladium meum huc illucque uolitare, et nulli parcere, et in tua ruina ruinam similem pertimescent. Ut autem scias qui iste sit gladius, audi manifestius: »gladius regis Babylonis ueniet tibi: in gladiis fortium,« siue gigantum, »deiiciam omnem multitudinem tuam:« qui gigantes inexpugnabiles gentes sunt, que Babylonii regis tenebantur exercitu. »Isti uastabunt, siue disperdent superbiam Aegypti,« et omnem multitudinem eius, nichilque in Aegypto remanebit, sed cum hominibus et iumenta brutaque animalia pariter auferentur. Et tanta erit solitudo in Aegypto, ut nec pede hominis, nec ungula iumenti, aque illius conturbentur, sed quieta sint omnia, et  aque fluminum eius quasi oleum fluant purissime ac nitentes, nullo per eas transeunte, nec earum fluenta turbante. Hoc autem propter Aegypti solitudinem, que redigetur in desertum, ab omni multitudine sua, quando habitatores eius Dominus percusserit, ut intelligant, qui remanserint, quod ipse sit Dominus. Idcirco planctus est Pharaonis, et plangent eum filie gentium in circuitu, non solum autem super illo, sed et super multitudine eius, que Domino uastante deleta est. Hec super simplici littera cursim dixisse sufficiat. ueniamus ad intelligentiam spiritalem. Nec puto magnopere laborandum nosse qui sit Pharao rex Aegypti, cum supra plenius dixerimus, eam uidelicet potestatem cui Aegyptus credita, uel una prouincia, uel Aegyptus totius mundi,  que non est leo condita, sed proprio uitio assimilata leoni gentium: »Homo enim cum in honore esset, non intellexit, comparatus est iumentis insipientibus et similis factus est illis .« De hoc leone et Petrus loquitur: »Aduersarius noster diabolus, quasi leo rugiens circuit ;« et in nono psalmo scriptum est: »Insidiatur in abscondito, quasi leo in spelunca sua, insidiatur ut rapiat pauperem.« Et Ieremias Spiritu sancto ait: »Leo de silua percussit eos .« Draconem autem dici diabolum, pro quo Aquila interpretatus est Leuiathan, nomen draconis exponens, iuxta superiorem explanationem multis testimoniis docui; qui dixerat: »Mea sunt flumina, et ego feci ea.« Iste igitur draco fluminibus suis, quasi cornibus uentilabat plurimas nationes,  que super Marcione, ualentino, Ario, et Eunomio, ceterisque hereseon principibus intelligere possumus, qui imitantur ecclesiasticos uiros dicentes ad dominum Saluatorem: »In te inimicos nostros uentilabimus cornu .« Et non uentilant ad salutem, ut de terra ad celum leuent, sed ut in profundum abiiciant. Denique sequitur: »Et conturbabas aquas pedibus tuis.« Iuxta illud Apostoli: »Qui autem conturbat uos, portabit iudicium ;« Non uult enim aquas Sile bibere, que uadunt cum silentio, sed aquas Aegypti turbidas atque cenosas, que antequam pedibus conculcarentur draconis, pure erant, et suo fluentes ordine. Postquam autem pedibus illius conturbate sunt, cursus  sui ordinem perdiderunt. Neque enim utuntur heretici testimoniis Scripturarum sibi coherentibus, sed conturbant omnia. Et quia ipse est inimicus et ultor, non solum aquas alienas draco Aegyptius conturbat pedibus suis, sed conculcat flumina sua, ne parcat eis quos semel in suam redegerit potestatem. Quod deuitare cupiens iustus precatur: »Non ueniat mihi pes superbie .« Et in alio loco conculcatus petit ne iterum conculcetur, »Miserere mei, Domine, quoniam conculcauit me homo .« Inimicus autem homo diabolus est. De quo et alter psalmus loquitur, »ut non magnificetur ultra homo super terram .« Propterea »hec dicit Dominus Deus: Expandam super te rete meum in multitudine populorum multorum.« Rete Domini  ueteris et Noui Testamenti ratione contextum mittitur super draconem, qui habitat in populorum multitudine, et semper turbis et multitudine delectatur. Ut extrahat eum in sagena sua, siue in hamo suo. Ista est sagena , que in mare huius seculi mittitur, ut extrahit pisces multos, alios eligendos, et alios abiiciendos. Siue iste hamus de quo in Iob scriptum est: »Adducens autem draconem in hamo, et circumdabis capistrum circa nares eius .« Pro quo interpretatus est Aquila: »Extrahes Leuiathan in hamo, et funibus colligabis linguam eius.« Extrahitur autem draco siue Leuiathan de mari hamo uel sagena Domini, ut proiiciatur, siue extendatur super terram, et omnes spire eius quibus suas insidias occultabat aperiantur, et proferantur  in publicum, et in terra abiiciatur et iaceat, qui in loco posuerat os suum, et se Altissimo similem esse iactabat. Unde sequitur: »Et habitare, siue sedere faciam super te omnia uolatilia celi, et saturabo de te bestias uniuerse terre.« Secundum illud quod scriptum est: »Dedisti eum escam populis Aethiopum .« Qui uel uolatilia uocantur uel bestie terre. uolatilia, que sementem ut diximus iuxta uiam rapiunt: bestie terre uitiis efferate, quod ad hereticos atque gentiles referri potest. Quod autem sequitur: »Et dabo carnes tuas super montes, et implebo colles tuos sanie tua« siue implebo ualles sanguine tuo: hunc habet sensum, ut uolatilia celi, et bestias terre deceptorum populos intelligamus, crudelitatemque gentilium. Montes autem  ad principes referamus hereseon, qualis fuit ualentinus et Marcion, collesque successores eorum, qui saturantur sanie draconis: siue ualles, que implentur draconis sanguine, inferiores quosque credentium. Aut certe montes aduersarias potestates, que in ere discurrunt, et ualles, que inferna penetrant, et eternis suppliciis mancipate sunt. Porro quod dicitur: »Et irrigabo terram pedore sanguinis tui super montes,« siue irrigabitur terra de stercoribus tuis super montes, »et ualles implebuntur ex te,« illud significat, quod omnis superbia et arrogans hereticorum tumor, non tam uitali et puro, quam putrido atque fetenti sanguine compleatur: iuxta illud quod scriptum est: »Pone eos sicut stercus  terre .« De quo sanctus a Domino liberatur, »qui suscitat de terra inopem, et de stercore erigit pauperem: ut collocet eum cum principibus, cum principibus populi sui .« Per ualles autem in ima depressos, ut supra diximus, aut inferna significat, aut humilem hereticorum sensum, propter uoluptatem et terrenas opes cuncta facientium. Quod autem iungitur: »Et operiam cum extinctus fueris celum, et nigrescere faciam stellas eius, solem nube tegam, et luna non dabit lumen suum, omnia luminaria celi merore uel tenebrescere faciam super te, et dabo tenebras super terram tuam, dicit Dominus Deus,« si sequamur litteram, penitus intelligi non potest. Quando enim interfecto Pharaone siue dracone sol et  luna, et stelle, non dederunt lumen suum, et celum opertum est tenebris, iuxta illud peticum:

Impiaque eternam timuerunt secula noctem
Ergo hoc dicendum est, quod exstincto Pharaone, qui transfigurabat se in angelum lucis, de quo in alio loco scriptum est: »Lux impiorum exstinguetur ,« celum siue celi operientur tenebris, de quibus et Paulus loquitur: »Et spiritalia nequitie in celestibus .« Et nigrescere fecit Dominus stellas eius, uel draconis, uel celi: super quo et Iudas apostolus scribit »sidera errantia ,« quibus caligo tenebrarum in eternum reseruatur. Sol quoque nube tegetur, sol iniquitatis, qui contrarius est soli iustitie. Nube autem, uel ipso  Domino Saluatore, qui descendit in Aegyptum super nubem leuem, nullo peccatorum pondere pregrauatam; uel prophetis et apostolis de quibus legimus: »Mandabo nubibus ne pluant super eam imbrem .« Et in Psalmis: »ueritas tua usque ad nubes .« Cum autem sol iniquitatis fuerit obscuratus, lunam quam hereticorum sentimus ecclesiam, et que a sole iniquitatis lumen putabatur accipere, non dabit lumen suum, nec decipiet credentes falsi nominis scientia. Omnia quoque luminaria, et quidquid uidetur in hereticis esse doctrine, exstincto dracone cecabitur: siue merebunt principe perdito, ita ut ipse Dominus terram hereticorum operiat tenebris; ignorantia scilicet ueritatis, ut ceci cecos ducant in foueam: et habitatores  terre mittantur in tenebras exteriores, ubi est fletus et stridor dentium. Post hec dicitur: »Et irritabo cor populorum multorum, cum induxero contritionem, siue captiuitatem tuam in gentibus, super terram quam nescis,« ut qui prius Pharaoni seruierant, irascantur contra eum, uidentes captiuitatem eius, ad aliam terram, quam draco nesciebat, esse perductam. Nec debemus ambigere bonas esse terras, quas Pharao nesciat, scilicet quando captiuitas Pharaonis alia captiuitate mutatur, de qua dicitur ad Saluatorem: »Ascendens in altum captiuam duxit captiuitatem, accepit ,« siue iuxta Apostolum: »dedit dona in hominibus.«---»Et stupecere, inquit, faciam super te populos multos,« ut  qui prius Pharaonis admirabantur potentiam postea eum admirentur de suo culmine cecidisse. Reges quoque populorum nimio horrore formidabunt super eum, quorum regna Domino diabolus ostendit: et de quibus in psalmo dicitur: »Astiterunt reges terre, et principes conuenerunt in unum .« Hoc autem fiet, »cum uolare ceperit gladius Domini super facies eorum,« subauditur regum siue populorum. Gladius autem Domini intelligendus est uiuens sermo Dei et efficax et acutus super omnem gladium ex utraque parte acutum, qui uolat atque discurrit et perstringit cernentium oculos uultusque deterret. Et obstupescentes super ruina Pharaonis se in illo uideant esse deiectos. Et Domini quidem gladius, de quo scriptum est: »Ecce hic positus est  in ruina et resurrectione multorum ,« iacentes eleuat, et male erectos humilitate commutat. Gladius autem regis Babylonis ueniet super draconem Aegyptium, ut in gladiis fortium, siue gigantum deiiciat Dominus multitudinem eius, qui regem Aegypti sectabatur. »Inexpugnabiles,« inquit, siue pestilentes de gentibus. »omnes isti« ut mali ad puniendum tradantur peioribus, de quibus scriptum est: »Immissiones per angelos pessimos ;« et Apostolus: »Quos tradidi, inquit, Satane, ut discant non blasphemare; uel in interitum carnis, ut spiritus saluus fiat .« Cum autem per huiuscemodi ministros deiecta fuerit superbia Aegypti, et multitudo illius dissipata, perdentur omnia iumenta illius, que erant super aquas plurimas. »Et  non conturbabit eas pes hominis ultra; si enim beatus, qui seminat super aquas, ubi bos et asinus calcat, e contrario infelix, qui simplices quidem suo ultra poterit errore retinere, ita ut pes hominis non calcet in eis, quo ne signum quidem sapientie atque rationis aque Aegyptie in se habere uideantur. »Ungula quoque iumentorum non turbabit eas,« ut de limpidissimis, atque nitentibus faciat turbidas et cenosas. Tunc reddentur non ab aliis, sed ab ipso Domino aque purissime, que draconis fuerant dominatione turbate, ita ut flumina earum labantur, quasi oleum, et sint ueri luminis nutrimentum. Hec autem fient cum dederit Dominus terram Aegypti desolatam et perdiderit multitudinem eius, et percussi fuerint omnes habitatores illius, ut isto profectu  scire possint, quia ipse sit Dominus. Quod autem iungitur, »planctus est, et plangent eum filie gentium super Aegyptum et super multitudinem eius plangent eum, ait Dominus Deus,« perspicuum est animas omnium gentium, que prius oppresse fuerant: siue earum gentium, que nequaquam in Aegypto morabantur, sed in regione uiuentium, interfectum draconem plangere, et omnem multitudinem eius non spe salutis, sed quod de tanta potentia suo uitio et superbia deiectus sit in eterna supplicia.

»Et factum est in duodecimo anno, in quinta decima mensis: factum est uerbum Domini ad me dicens: Fili hominis, cane carmen lugubre super multitudine Aegypti. Et detrabe eam ipsam et  filias gentium robustarum ad terram ultimam cum his qui descendunt in lacum. Quo pulchrior es descende et dormi cum incircumcisis. In medio interfectorum gladio cadent. Gladius datus est. Et attraxerunt eam et omnes populos eius. Loquentur ei potentissimi robustorum de medio inferni, qui cum auxiliatoribus eius descenderunt et dormierunt incircumcisi interfectique gladio. Ibi Assur et omnis multitudo eius in circuitu illius sepulcra eius, omnes interfecti, et qui ceciderint gladio quorum data sunt sepulcra in nouissimis laci. Et facta est multitudo eius per gyrum sepulcri eius, uniuersi interfecti cadentesque gladio, qui dederant quondam formidinem in terra uiuentium. Ibi Elam et omnis multitudo eius per  gyrum sepulcri illius. Omnes hi interfecti ruentesque gladio, qui descenderunt incircumcisi ad terram ultimam. Qui posuerunt terrorem suum in terra uiuentium, et portauerunt ignominiam suam cum his qui descendunt in lacum. In medio interfectorum posuerunt cubile eius in uniuersis populis eius in circuitu eius sepulcrum illius. Omnes hi incircumcisi interfectique gladio. Dederant enim terrorem in terra uiuentium, et portauerunt ignominiam suam cum his qui descendunt in lacum. In medio interfectorum positi sunt. Ibi Mosoch et Tubal et omnis multitudo eius in circuitu illius sepulcra eius. Omnes hi incircumcisi interfectique et cadentes gladio qui dederunt formidinem suam in terra uiuentium, et non dormient  cum fortibus cadentibusque et incircumcisis, qui descenderunt ad infernum cum armis suis. Et posuerunt gladios suos sub capitibus suis, et fuerunt iniquitates eorum in ossibus eorum, quia terror fortium facti sunt in terra uiuentium. Et tu ergo in medio incircumcisorum contereris et dormies cum interfectis gladio. Ibi Idumea et reges eius, et omnes duces eius, qui dati sunt cum exercitu suo cum interfectis gladio, et qui cum incircumcisis dormierunt, et cum his qui descenderunt in lacum. Ibi principes aquilonis omnes et uniuersi uenatores, qui deducti sunt cum interfectis pauentes, et in sua fortitudine confusi, quia dormierunt incircumcisi cum interfectis gladio, et portauerunt confusionem suam cum his qui descendunt  in lacum. uidit eos Pharao et consolatus est super uniuersa multitudine sua, que interfecta est gladio: Pharao et omnis exercitus eius, ait Dominus Deus, quia dedit terrorem suum in terra uiuentium, et dormiuit in medio incircumcisorum cum interfectis gladio. Pharao et omnis multitudo eius, ait Dominus Deus.« Interim iuxta historiam manifestus est sensus. In eodem enim anno duodecimo, et in eodem ut putamus mense, sed non in una ut supra mensis. uerum in quinta decima die nequaquam super Pharaone, sed super fortitudine, siue multitudine Aegypti planctus assumitur: qui detrahitur de superbia sua cum uniuersis filiabus suis, siue gentium robustarum ad terram ultimam, id est  in profundum inferni. Diciturque ad regem Aegypti quo meliores ut mortem merearis euadere? Cum enim Assur et Elam, id est Perse, et Mosoch, qui interpretantur Cappadoces; et Thubal quos alii Iberos, alii Italos intelligi uolunt, Idumei quoque et Principes Aquilonis ac Sidonii, cum uniuersis exercitibus suis, quorum auxilio horrorem cunctis gentibus prebuerunt, mortui sint et interfecti gladio, et posuerint gladios suos sub capitibus suis, quod dictum accipiendum est, tu solus poteris non eadem sustinere? Quin potius cum uideris tantam tecum apud inferos multitudinem dormientium, et sepulcrum tuum fortissimorum quondam principum circumdari memoriis, habebis consolationem, leuiora tormenta estimans consortio plurimorum.  Hec interim iuxta simplicem sensum strictim dixisse sufficiat. Nunc eadem breuitate, quantum explanationis patitur difficultas, spiritalis intelligentie summa queque carpamus. Supra una mensis die factus est sermo Domini ad prophetam, hic quinta decima. In prima autem die, hoc est in Kalendis mensis exordium est; in quinta decima quando totus lune orbis impletur. Et siquidem primus mensis fuerit, Azymorum est prima dies; qui autem septimus Scenophegiarum, quando figuntur tabernacula, que solemnitates apud Hebreos uel maxime sunt. Fit autem planctus super fortitudinem Aegypti, ut fortis in malo esse desistat, et recipiat infirmitatem, et quando infirmior fuerit, tunc fortior sit. Pro fortitudine Aegypti in Hebraico  habet multitudinem. »Lata enim et spatiosa uia, que ducit ad mortem, et multi ingrediuntur per eam .« Sicut e contrario dicitur ad Isrel: »uos autem estis pauci inter omnes gentes ,« semper enim uirtus rara est, »et arcta et angusta uia, que ducit ad uitam, et pauci sunt qui ingrediuntur per eam.« Quod autem Aegyptus plangitur, et mortue filie eius, iuxta Septuaginta, siue gentium robustarum deducuntur ad terram ultimam in lacum siue in foueam profundissimam, significantur anime in Aegypto huius seculi commorantes, que perdiderunt eum, qui dicit: »Ego sum uita .« Et peccatis mortue pondere eorum ad inferos detrahuntur, dicente peccatore: »Quoniam iniquitates mee supergresse sunt caput  meum, et sicut onus graue grauate sunt super me .« Iste sunt de quibus scriptum est et in alio loco: »Ingredientur in inferiora terre, tradentur in manus gladii, partes uulpium erunt ;« qui enim fodit foueam, incidet in eam .« Unde et legimus: »Lacum aperuit, et effodit eum, et incidit in foueam quam fecit .« Quodque sequitur: Quo pulchrior es, descende et dormi cum incircumcisis,« proprie ad Pharaonem regem Aegypti sermo dirigitur, siue, ut in Septuaginta de Theodotione additum est, ad ipsam Aegyptum: »De aqua pulcherrima descende, et dormi cum incircumcisis.« Quod specialiter ad eum pertinet, qui in baptismate Christi renatus, et audiens  cum Ecclesia: »Que est ista que ascendit dealbata innitens super fratruclem suum?«  postea uel fornicatione uel aliis uitiis sordidatus eiicitur de Ecclesia, et dicitur ad eum: »De aqua pulcherrima descende et dormi cum incircumcisis,« id est, cum immundis iuxta illum sensum quem ponit Apostolus: »Nos sumus circumcisio, qui in spiritu Deo seruientes et gloriantes in Domino, et non in carne confidentes .« Hi omnes in medio uulneratorum siue interfectorum cadent cum Pharaone illo gladio quem uenit mittere Dominus super terram. Sicut enim Christi gladius bonos a malis separat dicens: »Non ueni pacem mittere super terram, sed gladium ;« sic hereticorum gladius omnes trucidat populos, et uulneratos  ad inferna deducit. Isti sunt gigantes potentissimi et rebelles, et ponentes in excelsum os suum. Et quanto per superbiam se ad excelsa sustollunt, tanto ad profundum fouee et in inferni nouissima detrahuntur.  Iuxta tropologiam uero quisquis supra se extollitur, ipso elationis sue pondere grauatur, et eo se in infimis mergit, quo in superbie uitium proruens ab eo, qui uere excelsus est, elongauit, atque inde magis ima appetit, unde se coniunctum estimauit, sicut per Prophetam extollenti se anime dicitur: »Quo pulchrior es, descende et dormi cum incircumcisis.« Omnis enim qui feditatem infirmitatis sue considerare negligit, sed per elationis fastum, uirtutis sue gloriam attendit, unde pulchrior est, inde descendit: quia extollendo  se de suis meritis, inde in ima interitus corruit, unde gloriosum se esse iudicauit. Qui descendens cum incircumcisis dormiuit, quia in eternam mortem cum ceteris peccatoribus defecit.  Qui omnes interfecti sunt gladio, et ut sciret uel Pharao uel omnis Aegypti fortitudo, que ad inferna detracta est, quos haberet in penis socios sequens sermo demonstrat. Ibi Assur et omnis multitudo uel Synagoga eius. Principes enim hereticorum diabolus, cuius uere congregatio est synagoga, de qua in Apocalypsi dicitur: »Qui sunt synagoge Satane .« Sequentes autem uersiculos qui iuxta Septuaginta obelo prenotantur, pretereundos puto, dicendumque quod habetur in Hebraico, »in circuitu illius sepulcra eorum,« uidelicet deceptorum  ab eo, qui omnes uulnerati uel interfecti sunt gladio, et ideo corruerunt: »Quorum sepulcra data sunt in nouissimis laci« Quod autem lacus uocetur infernus, perspicue psalmus ille demonstrat, in quo penitens loquitur: »Assimilatus sum cum his qui descendunt in lacum .« Quem nequaquam debemus iuxta Latini sermonis proprietatem eum intelligere, qui Grece dicitur, ut est lacus Tiberiadis, et lacus Larius et Benacus multique alii, sed quas nos solemus appellare cisternas, quos lacus, quia aquas refrigerant, et omnem ab eis calorem spiritus auferunt, peccatores cunctique heretici fodiunt. Et quantum in mea memoria est, nullum sanctorum lacum, id est, cisternam  fodisse Scriptura testatur, sed omnes peccatores quorum fuit Ozias rex lepresus , et qui per suam superbiam corruit. De quo scribitur, quod homo fuerit terre operibus incumbens, et multas superbie turres edificarit in angulis, et lacus foderit. E contrario ad iustum dicitur: »Bibe aquas de tuis uasis, et de puteorum tuorum fontibus .« Et rursum: »Fons aque tue sit proprius.« Unde loquitur et Dominus: »Me dereliquerunt fontem aque uiue, et foderunt sibi lacus, id est cisternas, que aquas continere non possunt .« Sequitur: »Et facta est multitudo eius per gyrum sepulcri eius.« Hi omnes cingunt Assyrium, et est eorum plurima multitudo, qui uniuersi uulnerati sunt et interfecti, et cadentes  gladio. Nemo enim eorum stare potest cum Moyse, nec audire, »qui statis in domo Domini ,« sed omnes uulnerati interfectique sunt, et cadentes: qui quondam dederant formidinem in terra uiuentium. Formidinem autem his, qui erant Ecclesiis prepositi, ne in terra uiuentium facerent populos mortuorum, et simplices quosque deciperent. Unde et Paulus aiebat: »Timeo autem ne forte sicut serpens decepit Euam in malitia sua, corrumpantur sensus uestri per simplicitatem, que est in Christo .« Sed hic timor spe Domini mitigatur dicente Psalmista: »Dominus illuminatio mea, et salus mea, quem timebo? Dominus protector uite mee, a quo trepidabo? « Post hec dicitur: »Ibi Elam [Ibi Assur] et omnis multitudo eius  per gyrum sepulcri eius.« Haud dubium quin Assyrii. Elam in linguam nostram uertitur ascensus eorum. Omnes enim qui, Christi humilitate contempta, diaboli ascendere superbiam, et se in falsi nominis scientia esse aliquid estimarunt, Elamite sunt nuncupandi. Qui Assyrii regis sepulcrum ambiunt, et interfecti sunt uulneratique gladio: et licet in excelso posuerint os suum, tamen descenderunt immundi et incircumcisi ad terram ultimam, ut quanto sublimius fuerant eleuati, tanto fortius caderent. Isti »posuerunt terrorem suumraquo; non semel sed secundo »in terra uiuentium.« Quis enim ecclesiasticorum ab nuiuscemodi Elamitarum terrore securus est, et non aliquem sui perdidit gregis? pulchreque Ecclesia Christi appellatur, »terra  uiuentium,« ut e contrario hereticorum conciliabula mortuorum terre esse credantur. »Et portauerunt, inquit, ignominiam siue tormentum suum, cum his quos secum detraxerunt in lacum,« et in profundum inferni, quorum cubile interfectum est. Eorum uidelicet quos suo mucrone iugularunt, et circumdantur huiuscemodi populis. Hi populi Assyrii regis populi sunt, et licet circumcisos esse se iactent, tamen incircumcisi interfectique sunt gladio. Et tertio dederunt terrorem atque formidinem in terra uiuentium, unde portauerunt tormentum suum atque supplicium in medio eorum quos suis fraudibus deceperunt.  Recte igitur in libro Iob inferni claustra tenebrosa terra nominantur  , quia quos puniendos accipiunt nequaquam pena transitoria uel phantastica imaginatione cruciant, sed ultione solida perpetue damnationis seruant. Que aliquando tamen laci appellatione signantur, propheta testante, qui ait: »Portauerunt ignominiam suam cum his qui descendunt in lacum.« Infernus ergo nominatur, quia susceptos stabiliter tenet. Et lacus dicitur: quia hos quos semel ceperit semper fluctuantes et trepidos tormentis circumfluentibus absorbet. »Ibi quoque est, id est, iuxta Assyrium, Mosoch et Tubal et omnis multitudo eius in circuitu sepulcri eius: omnes incircumcisi interfectique et cadentes gladio, qui dederant formidinem suam in terra uiuentium.«  Pro Mosoch et Tubal Symmachus et Theodotio interpretati  sunt cubile eorum, ut ostenderent cubilia hereticorum, imo foueas sempiternas Assyrii regis esse supplicia. Mosoch interpretatur insania, Tubal conuersio, non in bonum a malo, sed de bono in malum. Siue uniuersa, ut ostendat omnes hereticos insanire, et pari studio ad peiora conuerti. Nec mirum si insanientes et coaceruati in malum habent multitudinem cum Aegyptii regis socii sint, qui gaudet multitudine. »Omnes hi interfecti gladio, qui dederunt formidinem suam« non semel, nec bis, nec ter, »in terra uiuentium,« de quibus supra plenius diximus. Sequitur: »Et non dormient cum fortibus,« siue gigantibus, »cadentibusque et non circumcisis, qui descenderunt ad infernum cum armis suis, et posuerunt gladios suos sub capitibus suis, et fuerunt  iniquitates eorum in ossibus eorum, quia terror fortium facti sunt in terra uiuentium.« Hi, inquit, qui hereticorum principes exstiterant ad tantum malitie peruenere culmen atque cruciatuum, ut nec cum fortibus atque gigantibus qui a principio corruerunt, similia mereantur ferre supplicia, qui nequaquam erroris sui acta penitentia descenderunt ad inferos cum armis suis, rebelles contra Deum et Ecclesiam eius; secum arma deferentes. De quibus scriptum est: »Filii hominum dentes eorum arma et sagitte .« »Et posuerunt, ait, gladios suos sub capitibus suis,« requiescentes in animo perduelli, et pro summa uictoria sententiarum suarum iacula complexantes. In tantum ut iniquitates eorum fuerint  in ossibus eorum. Hoc est, fortissima figmenta et erroris sui dogmata possidentes: quia terror fortium facti sunt in uita sua, siue in terra uiuentium. Quod quarto dicitur: ut fortissimos quosque et habentes scientiam Scripturarum, et qui essent de regione uiuentium, sua peruersitate terrerent, dum descendunt ad infernum cum armis suis, et ponunt gladios suos sub capitibus suis, et iniquitas eorum usque ad ossa perueniunt.  Bene ergo per prophetam dicitur: »Descenderunt ad infernum cum armis suis.« Arma quippe peccantium sunt membra corporis quibus per diuersa desideria, que conspiciunt, hec sequuntur. Unde recte per Apostolum dicitur: »Neque exhibeatis membra uestra arma iniquitatis peccato .« Cum armis ergo ad infernum descendere, est cum ipsis quoque membris quibus desideria uoluntatis expleuerunt, eterni iudicii tormenta tolerare, ut tunc eos undique dolor absorbeat, qui nunc suis delectationibus subditi undique contra iustitiam iuste iudicantis pugnant.  Post hec scriptum est: »Et tu ergo in medio incircumcisorum contereris,« quod uel ad Pharaonem, uel ad fortitudinem siue multitudinem Aegypti dicitur, quod et ipsa conteratur, iuxta illud quod scriptum est: »Deus autem conterat Satanam sub pedibus uestris uelociter .« Et dormies, inquit, cum interfectis gladio.« Somno perpetuo ibi cum Assyrio et cum Aegyptia erit multitudine Idumea et reges eius omnes, qui terrenis operibus seruierunt, siue sanguine  delectati sunt. Etenim Idumea, et terrenam et sanguinariam sonat. Omnes reges et uniuersi principes, de quibus crebro et Apostolus loquitur, terrenis operibus incubantes, et effundentes quotidie sanguinem eorum quos sua fraude deceperunt, cum incircumcisis et immundis dormierunt, et cum his qui descenderunt in lacum. De quibus supra diximus, in ipso comitatu erunt, et principes aquilonis, a quo exardescunt mala super terram, et a quo uel in Ieremia, uel in hoc eodem propheta olla illa plena carnium ossiumque succenditur, et non solum principes aquilonis, uerum omnes magistratus Assur. Pro quo in Hebraico positum est, uniuersi Sidonii, quos nos in uenatores uertimus, iuxta illud quod scriptum est: »Anima nostra sicut  passer erepta est de laqueo uenantium .« Pro quo in Hebraico positum est Sidoniorum; qui Sidonii, siue uenatores, deducentur ad inferos pauentes, in sua quondam confisi fortitudine. Et dormient immundi, et portabunt confusionem, siue tormentum suum, habentes male conscientie penitudinem sempiternam, ita ut ignis eorum non exstinguatur, et uermis eorum non moriatur : quos omnes cum uiderit Pharao consolabitur, uel habens adhuc malitiam pristinam, et multos pene socios habere se cernens, uel certe consolatus est; uidens et illos confundi in suppliciis et terroribus suis. »Super uniuersa multitudine sua, que interfecta est gladio,« Pharaonis scilicet uel omnium sociorum eius, precipueque Assyrii  regis et Mosoch et Tubal et Idumeorum et principum aquilonis et Sidoniorum: hi enim dederant terrorem suum in terra uiuentium. Quod quinto dicitur, ut omnes istiusmodi nationes cauere et fugere debeamus, que cunctis nos sensibus deceperunt, et scire esse horribiles, nec facile posse uitari nisi omni custodia seruauerimus cor nostrum. Dormiuit, inquit, et ipse Pharao cum sociis suis interfectis gladio. Qui socii, multitudo eius sunt, per latam et spatiosam uiam pergentes ad supplicia sempiterna.



CAPUT XXXIII. De speculatore, qui buccina cantet, ut peccatores redeant ad penitentiam: et unusquisque iudicabitur ubi inuenietur: sermo Domini contra eos qui e multitudine non in sanctitate uolunt hereditatem possidere, et contra eos qui uerba prophetie uerterunt in canticum.


»Et factum est uerbum Domini ad me dicens: Fili hominis, loquere ad filios populi tui, et dices ad eos: Terra cum induxero super eam gladium, et tulerit populus terre uirum unum de nouissimis suis, et constituerit eum super se speculatorem, et ille uiderit gladium uenientem super terram, et cecinerit buccina et annuntiauerit populo. Audiens autem quisquis ille est sonum buccine, non se obseruauerit, ueneritque gladius et tulerit  eum, sanguis ipsius super caput eius erit. Sonum buccine audiuit, et non se obseruauit: sanguis eius in ipso erit. Si autem se custodierit, animam suam saluabit. Quod si speculator uiderit gladium uenientem, et non insonuerit buccina, et populus non se custodierit, ueneritque gladius et tulerit de his animam, ille quidem in iniquitate sua captus est, sanguinem autem eius de manu speculatoris requiram. Et tu, fili hominis, speculatorem dedi te domui Isrel. Audiens ergo ex ore meo sermonem, annuntiabis eis ex me. Si me dicente ad impium, Impie, morte morieris, non fueris locutus, ut se custodiat impius a uia sua, ipse impius in iniquitate sua morietur. Sanguinem autem eius de manu tua requiram. Si autem annuntiante te ad impium,  ut a uiis suis conuertatur, non fuerit conuersus a uia sua, ipse in iniquitate sua morietur. Porro animam tuam liberabis.«  Rursum ad prophetam sermo fit Domini, qui aliquanto siluerat tempore eo quod non possit propheta, nec humana fragilitas iuge atque continuum ad se sustinere uaticinium, et loquitur eadem que in superioribus continentur: »Fili hominis, speculatorem dedi te domui Isrel. Et audies ex ore meo uerbum, et comminaberis eis ex me. In eo, quod dicam iniquo, morte morieris, et non annuntiasti ei, nec locutus es, ut annuntiares iniquo, et conuerteretur a uiis suis, et uiueret, iniquus ille in iniquitate sua morietur, et sanguinem eius de manu tua requiram. Et tu si annuntiaueris iniquo et non conuersus fuerit  ab iniquitate sua, et a uia sua, iniquus ille in iniquitate sua morietur, et tu animam tuam liberabis.« Que si diligenter inspicias, intelligis similia quidem esse, sed non eadem, dum in plerisque discordant. Et hoc in omnibus Scripturis sanctis obseruare debemus, ubi uidetur aliqua similitudo esse sententie, non in omnibus eadem dici, sed uel subtrahi pleraque uel addi, et singulorum inter se uerborum discrepantiam habere rationem. Et interim priusquam ad altiora ueniamus, breuis est explicanda sententia. Si speculator fuerit constitutus in populis, ut annuntiet gladium Domini iramque uenientem, et annuntiante eo populus audire noluerit, speculator liber erit, et ille qui oppressus est  gladio ipse sanguinis sui sustinebit reatum, quod si audierit, saluabit animam suam. Sin autem speculator non insonuerit buccina, et populus ignorans uenturum gladium, nequaquam se obseruauerit, populus quidem in sua morietur iniquitate, attamen sanguinem morientis de speculatoris requiram manu. Et ut sciret propheta Ezechiel generalem disputationem ad se potissimum pertinere. »Et tu, inquit, fili hominis« non a terra et a populo terre, ut supra dixi, sed a me speculator constitutus es domui Isrel. »Si ergo me dicente ad impium, impie, morte morieris,« non fueris locutus ad eum ut se custodiat, et de interitu liberetur, et ille quidem in sua iniquitate morietur, quam prius commiserat, et de qua si annuntiasses potuit liberari:  »sanguinem autem eius de manu tua requiram.« Quod si tu annuntiaueris impio atque preceperis ut conuertatur a uiis suis pessimis, et ille hoc facere noluerit, ille quidem in sua iniquitate morietur, tu autem liberasti de interitu negligentie animam tuam. Ex quibus discimus posse hominem quamuis iniquum, et impium si magistri uerba audierit, et egerit penitentiam, a sua impletate saluari: nec minus magistrum subire discrimen, si docere noluerit, uel timore discriminis, uel desperatione peccantis, dum reus est sanguinis eius, qui liberari potuit, et de morte erui, nisi magistri silentio concidisset, et in utroque liberum seruari arbitrium, dum et in magistri uoluntate est uel tacere uel loqui, et in auditoris arbitrio uel audire et facere atque saluari, uel contemnere  et proprio perire contemptu. Nec statim sequitur, et quia propheta predicit, ueniat quod predixit: non enim predicit ut ueniat, sed ne ueniat, nec quia Deus loquitur, necesse est fieri quod minatur, sed ideo comminatur, ut conuertatur ad penitentiam, cui minatur, et non fiat quod futurum est, si uerba Domini contemnantur. Possumus autem tripliciter locum istum disserere, ut terra que sibi speculatorem constituit, uel iuxta litteram terra Iudea sit, uel iuxta spiritalem intelligentiam Ecclesia, que sepe de nouissimis populi sui speculatorem eligit, illum uidelicet quem et Apostolus scribens ad Corinthios assumit iudicem, uel certe anima credentis, que mentem atque rationem preponit populo, ac turbe cogitationum suarum, ut non omnia cogitationum  incentiua suscipiat, sed iudicet atque dicernat, que sectanda sibi queue fugienda sint. Speculator terre Iudee, uel rex potest intelligi, uel Propheta. Speculator autem Ecclesie, uel episcopus, uel presbyter, qui a populo electus, et Scripturarum lectione cognoscens et preuidens que futura sint, annuntiet populo, et corrigat delinquentem. Unde magnopere formidandum est, ne ad hoc officium accedamus indigni, et assumpti a populo negligentie nos demus atque desidie, et, quod his peius est, deliciis uentrique et otio seruientes, honorem nos accepisse putemus non ministerium. Siquidem »filius hominis non uenit ministrari, sed ministrare .« Et pedes discipulorum lauit, ut  ostenderet omnes sordes et uitia a magistro in discipulis debere dilui, atque purgari. Nec statim respondeamus, quid prodest docere si nolit auditor facere quod docueris? unusquisque enim ex suo animo atque officio iudicatur. Tu si locutus non fueris, ille si audire contempserit.  Hinc quoque sartaginem alio loco iussit ponere, inter se et ciuitatem: »Et tu sume tibi sartaginem ferream, et pones eam murum ferreum inter te, et inter ciuitatem, et obfirmabis faciem tuam ad eam, et erit in obsidione, et circumdabis eam .« Hanc sartaginem inter se et discipulos murum Paulus posuerat cum dicebat: »Mundus sum a sanguine omnium uestrum. Non enim subterfugi quo minus annuntiarem omne consilium Dei uobis «  Nunc ergo doctores necesse est, ut appetant zeli ardoribus frigi, ne cogantur post de torpore negligentie igne ehenne cruciari. Sed aliud est quod iniustis et subditis, aliud quod iustis et non subditis debemus. Ad illorum nos correptionem atque custodiam reddendarum rationum debet timor accendere: ad istorum uenerationem ipsa considerata equitas inclinare. Sed arrogantes uiri, quia huius formam discretionis ignorant, hoc iustis et non subditis exhibent, quod a bonis predicatoribus fieri et iniustis et subditis uident. Qui cum ad feruorem iunctionis iniuste prosiliunt, etiam per uerba maledictionis excedunt: quia enim nequaquam proximos sicut se diligunt, proximis optare non desinunt, quod ipsi sibimet euenire pertimescunt.   De magistris negligentibus Salomon loquitur: »Sapientia abscondita et thesaurus occultus, que utilitas in utroque?«  Tale quid significatur et in Euangelio , quod qui scandalizauerit unum de minimis Ecclesie, expediat ei ut alligetur ad collum eius mola asinaria, et abiiciatur in profundum, quam in specula constitutus plurimis noceat. »Tu ergo, fili hominis, dic ad domum Isrel: sic locuti estis dicentes, iniquitates nostre et peccata nostra super nos sunt, et in ipsis nos tabescimus, quomodo ergo uiuere poterimus? Dic ad eos: uiuo ego, dicit Dominus Deus, nolo mortem impii, sed ut reuertatur impius a uia sua et uiuat. Conuertimini a uiis uestris pessimis et quare moriemini domus Isrel.«  Qui enim ut pereat  unus de pusillis non habet uoluntatem, quo sine ingenti sacrilegio putandus est, non uniuersaliter omnes, sed quosdam saluos fieri uelle. Ex omnibus ergo quicunque pereunt, contra illius pereunt uoluntatem. Ita eum ad unumquemque eorum quotidie proclamante: »Conuertimini a uiis uestris pessimis.« Et: »Quare moriemini, domus Isrel?« Et iterum: »Quoties uolui congregare filios tuos, sicut gallina congregat pullos suos sub alas suas, et noluisti?«  Et: »Quare, inquit, auersus est populus iste in Hierusalem auersione contentiosa. Indurauerunt ceruices suas, noluerunt reuerti.« Presto est ergo quotidie Dei gratia, que dum uult omnes homines saluos fieri, absque ulla  exceptione conuocat dicens: »uenite ad me, qui laboratis et onerati estis, et ego reficiam uos .« Si autem non omnes uniuersaliter, sed quosdam aduocat, sequitur ut non omnes sint onerati, uel originali, uel actuali peccato, nec uera sit illa sententia: »Omnes enim peccauerunt et egent gloria Dei ,« nec per omnes homines mors pertransisse credatur. Et in tantum omnes, qui pereunt, contra Dei pereunt uoluntatem, ut nec ipsam mortem Deus fecisse credatur, ita Scriptura testante: »Quia Deus mortem non fecit ,« nec gaudet in perditione uiuorum. Et inde est, quod plerumque dum pro bonis contraria postulamus uel tardius uel nequaquam nostra exaudiatur oratio. Et rursus ea, que credimus esse contraria, utiliter ut  benignissimus medicus, etiam inuitissimus Dominus inferre dignatur. Ac non nunquam perniciosas dispositiones nostras lethalesque conatus ab effectu detestabili retardat ac reuocat, ac properantes ad mortem, et de inferni faucibus retrahit ad salutem, ac extrahit ignorantes.

»Tu itaque, fili hominis, dic ad filios populi tui: Iustitia iusti non liberabit eum in quacunque die peccauerit. Et impietas impii non nocebit ei in quacunque die conuersus fuerit ab impietate sua. Et iustus non poterit uiuere in iustitia sua in quacunque die peccauerit. Etiam si dixero iusto quod uita uiuat et confisus in iustitia sua fecerit iniquitatem, omnes iustitie eius obliuioni tradentur, et in iniquitate sua quam operatus est, in ipsa morietur.  Sin autem dixero impio, Morte morieris, et egerit penitentiam a peccato suo, feceritque iudicium et iustitiam, pignus restituerit ille impius, rapinamque reddiderit, in mandatis uite ambulauerit, nec fecerit quidquam iniustum, uita uiuet et non morietur, omnia peccata eius, que peccauit non imputabuntur ei. Iudicium et iustitiam fecit, uita uiuet. Et dixerunt filii populi tui. Non est equi ponderis uia Domini, et ipsorum uia iniusta est. Cum enim recesserit iustus a iustitia sua, feceritque iniquitatem, morietur in eis. Et cum recesserit impius ab impietate sua, feceritque iudicium et iustitiam, uiuet in eis. Et dicetis, Non est recta uia Domini. Unumquemque iuxta uias suas iudicabo de uobis, domus Isrel.«   Si negligenter legamus uidetur nobis eadem prophetia esse, que supra in qua dicitur: »Nunquid uolens cupio mortem iniqui, dicit Dominus, nisi conuerti eum a uia mala et uiuere?« Et in fine eiusdem prophetie: »Conuertimini et redite ab uniuersis impietatibus uestris, et non erunt uobis in tormentum iniquitatis.« Ibi enim ad eos sermo fit, qui uolunt agere penitentiam et iustitia peccata delere, ut cum fiducia conuertantur, et pleno animo agant penitentiam. Hic autem ad eos loquitur, qui magnitudine peccatorum, imo impietatum suarum desperant salutem, et dicunt: Iniquitates nostre et peccata nostra super nos sunt, et in ipsis tabescimus, quomodo ergo uiuere poterimus? Et est sensus  Cum semel nobis mors proposita est, et uulneribus nostris nulla medicina possit restituere sanitatem, quid necesse est laborare, et frustra consumi? et presentem uitam non cum desperatione transigere, ut saltem hac fruamur, quia futuram perdidimus. Quibus respondet Deus, non uelle se mortem impii, sed ut reuertatur et uiuat. Et apostropham facit ad impios desperantes. »Conuertimini a uiis uestris pessimis.« Atque ut sciamus qui sint impii ad quos loquitur sequens sermo demonstrat: »Quare moriemini, domus Isrel?« uita autem et mors in hoc loco non hec significatur, qua omnes communi cum bestiis lege nature uel uiuimus, uel morte dissoluimur, sed illa de qua scriptum est: »Placebo Domino in regione uiuentium « Et  anima, que peccauerit, ipsa morietur. Et a speciali commonitione qua Isrel domui loquebatur, ad generalem transit disputationem quod et iustum preterite non saluent iustitie, si nouis sceleribus fuerit occupatus, et peccatorem uel impium antiqua peccata non perdant, si operibus iustitie ueteres emendarit errores, Deumque non preterita in utroque iudicare, sed presentia. »Si dixero, inquit, iusto uita uiues,« et ei premia iustitie pollicitus fuero, confisusque ille peccauerit, omnes iustitie eius pristine obliuioni tradentur, et presenti iniquitate morietur. Nec mea est mutata sententia, cum non possim in eodem homine, peccatore reddere, quod iusto promiseram. E contrario si peccatori et impio fuero comminatus, et dixero: Adhuc tres dies et Niniue  subuertetur, et ille gerit penitentiam, bonisque operibus ueterem emendarit errorem, ita ut iudicium faciat et iustitiam, pignus restituat, rapinamque reddat, in mandatis uite ambulet, nec faciat quidquam iniustum, nonne debet uita, que Christus est, uiuere, et nequaquam mori cum comminatio peccatoris iustum punire non debeat? Tale quid loquitur sermo diuinus ad Hieremiam quando descendit in domum figuli  et audit uel promissa uel comminationem Dei id agere, ut uel homines prouocent ad salutem uel deterreant a peccato. Unde qui dicunt: »Non est equa uia Domini,« arguuntur quod ipsorum sit sententia iniqua habentium oculum pessimum, et nequaquam noua, sed uetera iudicantium.  Quibus omnibus demonstratur, nec peccatorem de salute desperare debere si agat penitentiam, nec iustum in sua confidere iustitia, si perdiderit negligenter quod magno labore quesierat. Manifesta transcurrimus, ut in obscurioribus immoremur. In quibus autem presens prophetia discrepet a preterita, et in quibus loquatur similia, collatio utriusque poterit indicare. Porro quid sit iudicium facere et iustitiam, pignus restituere, rapinam reddere, in mandatis uite ambulare, et cetera, in hoc eodem propheta supra diximus.

»Et factum est in duodecimo anno, in decimo mense, in quinta mensis transmigrationis nostre, uenit ad me qui fugerat de Hierusalem, dicens: uastata est ciuitas. Manus autem Domini facta fuerat  ad me uespere, antequam ueniret qui fugerat, aperuitque os meum donec ueniret ad me mane, et aperto ore meo non silui amplius.« Undecimo anno regni Sedecie, quinto mense, capta est ciuitas Hierusalem. Hec autem prophetia duodecimo anno, decimo mense, quinta mensis captiuitatis siue transmigrationis, quando captus est cum Iechonias. Ex quo ostenditur post unum annum et quatuor menses et uiginti quinque dies, capta Hierusalem, uenisse Babylonem unum ciuium Hierusalem, qui nuntiaret captam urbem atque uastatam. Ante unum autem diem quam ueniret, qui ista narraret, uesperi facta est manus Domini ad Ezechielem prophetam, que aperuit os eius, quod diu clausum fuerat, et quidquid erat ille dicturus hic factum ante replicauit,  nec siluit amplius, uidens prophetiam suam opere completam, et nequaquam dubitare populum, qui erant in Babylone, uel eos, qui capti erant de uaticinio prophetali. Tunc enim aperitur os Prophete, quando quod prius nuntiauerat, opere monstrarit effectum, et tota libertate proclamat, qui nequaquam futura, sed uel presentia uel transacta demonstrat. Hoc secundum litteram. Ceterum iuxta , si Ezechiel interpretatur fortitudo Dei. Christus autem est Dei uirtus et Dei sapientia, hoc intelligendum, quod capta et subuersa Hierusalem, quicunque perfidiam Iudeorum potuerit euadere, quales fuerunt apostoli, et reliquie, que salue facte sunt, ipse Christo nuntiat omnes ceremonias Iudeorum esse subuersas, quas quidam usque hodie  obseruandas putant, non audientes illud Apostoli: »A gratia excidistis, qui in lege iustificamini « Mirorque hominum pertinaciam id uelle sermone defendere quod opere implere non audeant, nisi forte sub pelle ouium, id est, Christianorum, lupi celantur iudaici, qui defensores synagoge in Christi ecclesiis personant. Capta ergo Hierusalem atque subuersa aperitur os Domini per apostolos et apostolicos uiros, qui possunt dicere: »Os meum apertum est, ad uos, o Corinthii, et apertum est mihi ostium magnum et efficax .« Et illud: »Os meum aperui et attraxi spiritum ;« quod nunquam tacere poterit, nec audire cum Isrel, »Audi, Isrel, et tace;« sed in toto orbe resonabit, et Christi Euangelium pandetur  gentibus. Unde iuxta hunc sensum et duodecimus annus, ad duodecim defertur tribus, et decimus mensis ad tempus propitiationis Iudaice, que Grece dicitur et quinta dies mensis ad sensus carneos. Que omnia capta Hierusalem et euangelio succedente deleta esse et transisse monstrauimus. Et »uespere,« hoc est in consummatione mundi factam manum Domini ad uerum Ezechiel, qui futuras urbis ruinas cecinerat per prophetas, et mane impletas esse monstrauit.

»Et factum est uerbum Domini ad me dicens: Fili hominis, qui habitant in ruinosis his super humum Isrel loquentes aiunt: Unus erat Abraham, et hereditate possedit terram. Nos autem  multi nobis data est terra in possessionem. Idcirco dices ad eos. Hec dicit Dominus Deus, Qui in sanguine comedetis et oculos uestros leuatis ad immunditias uestras, et sanguinem funditis: numquam terram hereditate possidebitis? Stetistis in gladiis, fecistis abominationes, et unusquisque uxorem proximi sui polluit, et terram hereditate possidebitis? Hec dices ad eos: Sic dicit Dominus Deus. uiuo ego, quia qui in ruinosis habitant gladio cadent, et qui in agro est bestiis tradetur ad deuorandum. Qui autem in presidiis et in speluncis sunt peste morientur. Et dabo terram in solitudinem, et desertum, et deficiet superba fortitudo eius, et desolabuntur montes Isrel, eo quod nullus sit qui per eos transcat. Et scient  quia ego Dominus cum dedero terram desolatam et desertam propter uniuersas abominationes suas quas operati sunt. Et tu, fili hominis, filii populi tui, qui loquuntur de te iuxta muros et in ostiis domorum, et dicunt unus ad alterum, uir ad proximum suum loquentes: uenite et audiamus, qui sit sermo egrediens a Domino. Et ueniunt ad te, quasi si ingrediatur populus: et sedent coram te, populus meus, et audiunt sermones meos, et non faciunt eos, quia in canticum oris sui uertunt illos, et auaritiam suam sequitur cor eorum. Et es eis, quia carmen musicum, quod suaui dulcique sono canitur, et audient uerba tua et non facient ea. Et cum uenerit quod predictum est, ecce enim uenit, tunc scient quod propheta fuerit  inter eos.« Capta Hierusalem temploque subuerso, pauperes terre, de quibus scribit Ieremias soli relicti fuerant in Hierusalem, qui uineas et agros colerent, et in ruinis incense urbis habitarent. Cumque deberent agere penitentiam super his, propter que captiuitas uenerat, se ipsos cassa spe decipientes loquebantur: »Unus fuit pater noster Abraham, et tamen hanc terram hereditate possedit;« non quod ipse possederit, sed quod semen eius terram repromissionis acceperit. Si igitur ille unus in tantos multiplicatus est populos, nos multo plures, qui relicti sumus in terra Iudea, et habitamus in urbibus desertis, ac ruinosis, utique multo amplius multiplicabimur ut possideamus plures, quod unus ille possedit. Quibus respondit Dominus,  Abraham unum fide possedisse terram repromissionis. »Credidit enim Abraham Deo, et reputatum est ei ad iustitiam « Istos autem in incredulitate et sceleribus occupatos, etiam si plures sint, possidere non posse. Simulque enumerat quid facientes offendant Deum. Sex uidelicet genera peccatorum, »qui in sanguine comeditis, et oculos uestros leuatis ad immunditias,« hoc est ad idola uestra, »et sanguinem funditis,« hoc est homicidium perpetratis: »Nunquid ista facientes, poteritis terram hereditate retinere?« Nec hoc estis scelerum fine contenti, sed »statis in gladiis« uestris, quotidie parati ad occidendum, et imitantes Esau, qui stetit et uixit in gladio suo, »facitis abominationes« incredibiles,  uidelicet libidinum turpitudines. »Et unusquisque uxorem proximi sui polluit,« ut in eo sit sceleratior quod amici et proximi polluerit uxorem. Et cum hec, inquit, faciatis, arbitramini uos terram hereditare tenturos? Responde igitur eis, o Propheta, et hanc super eos ex meo sermone prome sententiam: Iuro per memetipsum, quod qui habitant in ruinosis et parietinis, gladio cadant. Et qui in agris sunt, siue in campo, a bestiis deuorentur, et qui in muratis siue in presidiis ac speluncis, Dei iram uitare non possint, sed fame moriantur et pestilentia. »Et dabo, inquit, terram Iudeam in solitudinem, et deficiet superba fortitudo eius,« que quondam fuerat fortitudo. »Superbis autem resistit Deus, et humilibus dat gratiam .« Montes  quoque et omnia deserentur, et in tantam uenient solitudinem, ut nullus per eos transeat. Et tunc nequaquam confidant, in multitudine sua pauci, qui remanserint: sed cognoscant solitudinis magnitudine, quod ego sim Dominus, qui dedi terram in desertum propter omnes abominationes quas operati sunt. Hec dicta sint aduersus eos, qui capta Hierusalem, omnique Iudeorum regione uastata, pauci habitabant in ruinosis et in desertis urbibus uillulisque. Nunc ueniamus ad tropologiam, et iuxta consuetudinem nostram, latam disputationem stringamus potiusquam disseramus. Omnis hereticus in parietinis habitat et desertis, et possidere se putat terram Isrel, dicitque: Si Abraham fide sua unus homo in tantam uenit beatitudinem, ut semen eius  multiplicaretur sicut arena maris, et sicut astra celi, quanto magis nos plures terram Isrel, hoc est, cernentium Deum, et Iudeam confessionis Dominice possidebimus? Quibus respondit Dominus: Ille possedit terram fidei merito, uestra autem infidelitas, imo blasphemia, terram Isrel  possidere non poterit. Primum enim comeditis in sanguine, effundentes eorum sanguinem quos scandalizatis, deinde oculos uestros leuatis ad immunditias uel abominationes uestras, quas de uestro animo confinxistis: cum debueritis imitari ecclesiasticum uirum, et dicere: »Ad te leuaui oculos meos, qui habitas in celo .« Tertio sanguinem funditis non uiuificantes eos, quos seduxistis, sed interficientes. Nec uobis sufficit tria ista fecisse,  »sed statis in gladiis uestris,« hoc est perseueratis in prauitate sententie, et parati estis ad cedem, et fecistis abominationes, ea agentes in cubilibus que turpe est loqui: et uxorem proximi uestri polluistis, ecclesiasticam uidelicet conuersationem, quotidie de complexu Christi deceptos rapere festinantes. Et cum hec feceritis putatis uos terram Isrel hereditate tenturos? Quibus loquitur Deus quod quicunque in ruinosis hereticorum habitauerit conciliabulis, gladio cadat ecclesiastico. De quo scriptum est: »Gladii ancipites in manibus eorum .« Et in Euangelio: »Non ueni pacem mittere sed gladium .« Et seruus, qui se luxurie tradit et otio, diuidetur, id est, mucrone ferietur, pars  eius ponetur cum infidelibus: Et qui in agro, siue in campo est, bestiis tradetur ad deuorandum, quas Propheta uitare desiderans, deprecatur: »Ne tradas bestiis animam confitentem tibi .« Qui autem in presidiis et in mutatis est, de quibus scriptum est: »Ciuitates firmas ascendit iustus, et destruxit munitiones earum ,« in quibus confidebant impii, et uersatur in speluncis, de quibus dicitur: »Scriptum est: Domus Patris mei domus orationis uocabitur, uos autem fecistis eam speluncam latronum ;« iste fame sermonis Domini et peste morietur, et dabitur omnis terra hereticorum in solitudinem, ita ut frangatur eorum superbia, et redigantur montes in solitudinem, qui sibi altitudinem scientie promittebant,  qui montes uocantur Isrel: quia sub Christi nomine deceptos quosque supplantant. Nullusque per eos transibit, nec dicere poterit, quod Moyses: »Transiens uidebo uisionem hanc magnam .« Habitatores enim sunt peruersorum montium non peregrini et accole, ut cum hec passi fuerint, tunc cognoscant quod ipse sit Dominus, qui dederit terram eorum in solitudinem, propter abominationes quas operati sunt. Eadem quidem die et eodem tempore, hoc est, duodecimo anno, decimo mense, in quinta mensis, quando uenit, qui fugerat de Ierusalem, et quando locutus est Propheta ad eos, qui erant in terra Iudea et eterne possessionis spem sibi pollicebantur, et iubet Prophete ut dicat populo, qui in Babylone uersatur et habitat cum eo, et arguat  eos super insidiis blandientibus, qui Prophete uerba audire desiderant non ad anime salutem, sed ad aurium uoluptatem. Isti iuxta muros sedebant, et in ostiis domorum nequaquam in sensum Prophete intrare cupientes, sed mutuo se hortantur et dicunt: »uenite et audiamus qui sit sermo egrediens a Domino;« et sic ueniunt, quasi populus qui ingrediatur Ecclesiam Dei. »Et sedent coram te populus meus,« qui meus esse se dicit, et nolunt facere, quod audierunt. Istiusmodi mihi uidentur eorum similes, qui theatralibus luduntur carminibus, et uel Tragedos audiunt uel Comedos, et ibi cum uoluptate palpantur. Ita ut cum egressi fuerint a te, replicent ea et decantent, et dulci sono se decipiant. »Et audient, inquit, uerba tua et non facient  ea;« tales sunt usque hodie multi in ecclesiis, qui aiunt: uenite, audiamus illum et illum mira eloquentia predicationis sue uerba uoluentem, plaususque commouent et uociferantur, et iactant manus. Et que operibus neglexerant, postquam aduenisse cognouerint , tunc incipient approbare et nosse quod cuncta que audierant non fuerint hominis uerba, sed Domini, qui per Prophetam et uirum ecclesiasticum locutus est.



CAPUT XXXIu. Sermo Domini contra pastores negligentes et opprimentes gregem et querentes que sua sunt: et promissio de pastore nouo, et pluribus benedictionibus.


»Et factum est uerbum Domini ad me dicens: Fili hominis, propheta de pastoribus Isrel. Propheta et dices pastoribus: Hec dicit Dominus Deus, ue pastoribus Isrel, qui pascebant semetipsos. Nonne greges pascuntur a pastoribus? Lac comedebatis, et lanis operiebamini, et quod crassum erat occidebatis, gregem autem meum non pascebatis. Quod infirmum fuit non consolidastis, et quod egrotum non sanastis. Quod fractum est non alligastis, et quod abiectum est non reduxistis.  Quod perierat non quesistis, sed cum austeritate imperabatis eis et cum potentia. Et disperse sunt oues mee eo, quod non esset pastor, et facte sunt in deuorationem omnium bestiarum agri, et disperse sunt. Errauerunt greges mei in cunctis montibus et in uniuerso colle excelso, et super omnem faciem terre dispersi sunt greges mei, et non erat qui requireret. Non erat, inquam, qui requireret. Propterea, pastores, audite uerbum Domini: uiuo ego, dicit Dominus Deus, quia pro eo, quod facti sunt greges mei in rapinam, et oues mee in deuorationem omnium bestiarum agri, eo quod non esset pastor: neque enim quesierunt pastores gregem meum, sed pascebant pastores semetipsos, et greges meos non pascebant. Propterea,  pastores, audite uerbum Domini: Hec dicit Dominus Deus, Ecce ego ipse super pastores requiram gregem meum de manu eorum, et cessare faciam, ut ultra non pascant gregem meum, nec pascant amplius pastores semetipsos, et liberabo gregem meum de ore eorum, et non erunt eis in escam, quia hec dicit Dominus Deus: Ecce ego ipse requiram oues meas, et uisitabo eas sicut uisitat pastor gregem suum in die quando fuerit in medio ouium suarum dissipatarum. Sic uisitabo oues meas, et liberabo eas de omnibus locis in quibus disperse fuerant in die nubis et caliginis. Et educam eas de populis et congregabo eas de terris, et inducam eas in terram suam, et pascam eas in montibus Isrel in riuis et in cunctis sedibus  terre. In pascuis uberrimis pascam eas, et in montibus excelsis Isrel erunt pascue earum. Ibi requiescent in herbis uirentibus et in pascuis pinguibus pascentur super montes Isrel. Ego pascam oues meas et ego eas accubare faciam, dicit Dominus Deus. Quod perierat requiram, et quod abiectum erat reducam, et quod confractum fuerat alligabo, et quod infirmum erat consolidabo, et quod pingue et forte custodiam, et pascam illas in iudicio. uos autem, greges mei, hec dicit Dominus Deus: Ecce ego iudico inter pecus et pecus, arietum et hircorum. Nonne satis uobis erat pascua bona depasci? Insuper et reliquias pascuarum uestrarum conculcastis pedibus uestris, et cum  purissimam aquam biberetis, reliquam pedibus uestris turbastis. Et oues mee his, que conculcata pedibus uestris fuerant, pascebantur, et que pedes uestri turbauerant, hec bibebant. Propterea hec dicit Dominus Deus ad eos: Ecce ego ipse iudico inter pecus pingue et macilentum. Pro eo quod lateribus et humeris impingebatis et cornibus uestris uentilabatis omnia infirma pecora donec dispergerentur foras, saluabo gregem meum, et non erit ultra in rapinam, et iudicabo inter pecus et pecus. Et suscitabo super ea pastorem unum, qui pascat ea, seruum meum Dauid, ipse pascet ea, et ipse erit eis in pastorem. Ego autem Dominus ero eis in Deum, et seruus meus Dauid princeps in medio eorum. Ego Dominus locutus sum. Et  faciam cum eis pactum pacis, et cessare faciam bestias pessimas de terra. Et qui habitant in deserto securi dormient in saltibus; et ponam eos in circuitu collis mei benedictionem, et deducam imbrem in tempore suo, pluuie benedictionis erunt. Et dabit lignum agri fructum suum, et terra dabit germen suum et erunt in terra sua absque timore. Et scient quia ego Dominus cum contriuero catenas iugi eorum, et eruero eos de manu imperantium sibi. Et non erunt ultra in rapinam gentibus, neque bestie terre deuorabunt eos, sed habitabunt confidenter absque ullo terrore. Et suscitabo eis germen nominatum, et non erunt ultra imminuti fame in terra, neque portabunt ultra opprobria gentium. Et scient quia ego Dominus  Deus eorum cum eis et ipsi populus meus domus Isrel, ait Dominus Deus. uos autem greges mei greges pascue mee homines estis, et ego Dominus Deus uester, dicit Dominus Deus.«  Post captam Ierusalem postquam adnuntiauit in Babylone, qui fugerat locutus est de his habitabant in ruinosis Ierusalem, et deinde ad eos qui in captiuitate positi nichilominus perseuerabant in nequitia, Prophete uerba audire nolentes. Nunc ad pastores, id est ad Principes sermonem dirigit, quorum uitio oues, id est populi dissipati sunt. Et hoc notandum quod a duodecimo anno, decimo mense, quinta mensis transmigrationis siue captiuitatis Iechonie, et qui cum eo capti fuerant usque ad uicesimum quintum annum, quando super montem urbis edificate  templum exstruitur et incredibilia ecclesie sacramenta panduntur, nullus in medio annus nullumque tempus est positum, sed simpliciter dicitur: factus est sermo Domini ad me dicens: Fili hominis, loquere ad illas et ad illos, ut intelligere debeamus omnia, que leguntur 13 annis diuersis dicta temporibus, et tamen certa inter se spatia temporum non habere. Ad pastores autem Isrel sermo dirigitur, quos uel reges et principes, scribas et Phariseos ac magistros Iudaici populi debemus accipere. uel certe in euangelico populo Episcopos, Presbyteros et Diaconos: aut iuxta mysticos intellectus angelos singularum ecclesiarum, ad quos scribit Ioannes in Apocalypsi sua , et quorum angeli quotidie uident faciem Dei.  Primumque dicitur, ue pastoribus Isrel, qui cum gregem Domini pascere debeant, et saluti illius prouidere, pro sua festinant luxuria. Unde magnopere cauendum est, et obseruanda illa precepta, »ne queras iudex fieri, ne forte non possis auferre iniquitates ;« et iterum: »Quanto maior es, tanto magis te humilia, et in conspectu Domini inuenies gratiam ;« et rursum: »Ducem te constituerunt, ne eleueris, esto inter eos quasi unus ex illis .« Unde et Apostolus quasi paruulum atque lactantem inter discipulos esse se dicit. Quodque sequitur: »Lac comedebatis et lanis operiebamini,« per pastorum ad principes loquitur. De quibus et in alio loco scriptum est: »Qui deuorant plebem meam sicut  escam panis .« In lacte, omnes dapes intellige: in lanis, multiplicem uestium uarietatem. Quod autem dicitur: »Et quod grassum erat occidebatis,« de diuitibus populi loquitur, quos mali principes in ecclesiis iugulare narrantur, dum eis predicant, et uitia eorum increpare non audent; de quibus et propheta dicit: »Populus meus, qui beatos uos dicunt, seducunt uos, et semitam pedum uestrorum supplantant .« De quibus et Iacobus loquitur : Quod cum ingressi fuerint ad eos pretiosis circumdati uestibus et annulo aureo, honorantur ab eis. Et sanctis pauperibus dicitur: Tu uero sede in scabello, siue in terra, aut sta. Isti quod infirmum est, non confortant siue consolidant; et Paulus loquitur: »Suscipite infirmos ;«  et: »Infirmum in fide assumite .« Et: »Multi inter uos infirmi et egrotantes .« Ad quos mittitur sermo diuinus, de quo scriptum est in Psalmis: »Misit uerbum suum et sanauit eos, et eripuit eos de corruptionibus eorum .« »Et quod fractum est, ait, non alligant,« nequaquam mortalia in populis considerantes uulnera, qualis est adulter, homicida, sacrilegus; et quod abiectum est, siue quod errare uiderint non reducunt, permittentes eos ab hereticis decipi. Et quod perierit non requirunt, non tam perditos saluare cupientes, quam eos, qui sunt in ecclesiis deuorare, sed cum austeritate imperantes eis et cum potentia. Quod proprie ad supercilium episcoporum pertinet: eorum uidelicet qui operibus dedecorant nominis dignitatem, et  pro humilitate adsumunt superbiam, ut honorem se putent consecutos, non onus, et quoscunque in ecclesia uiderint preponentes, et Dei habere sermonem, opprimere nituntur. Unde iuxta LXX scriptum est: »Et quod forte erat adfligebatis labore.« Et dispersus est populus Dei uel uitiis, uel errore heretico: eo quod non esset pastor bonus, qui poneret animam suam pro ouibus , sed omnes mercenarii, qui lucra tantum de gregibus considerant. Et cum lupum uiderint, fugiunt: quorum negligentia grex Domini deuoratur a bestiis agri. De quibus scriptum est: »Posuisti tenebras, et facta est nox, in ipsa pertransibunt omnes bestie agri: catuli leonum rugientes ut capiant, et querant a  Deo escam sibi .« »uos autem, inquit, cum austeritate imperabatis eis, et cum potentia.« --- Cum austeritate enim et cum potentia imperant, qui subditos suos non tranquille ratiocinando corrigere, sed aspere inflectere dominando festinant. At contra uera doctrina tanto uehementius hoc elationis uitium per cogitationem fugit, quanto ardentius uerborum suorum iaculis ipsum magistrum elationis insequitur. Cauet enim ne eum magis elatis moribus predicet, quem in corde audientium sacris sermonibus insectatur. Humilitatem namque, que magistra est omnium materque uirtutum, et eloquendo dicere, et uiuendo conantur ostendere, ut eam apud discipulos ueritatis plus moribus quam sermonibus eloquantur. Unde Paulus Thessalonicensibus  loquens, quasi culminis proprii apostolatus oblitus, ait: Facti sumus paruuli in medio uestrum « Unde Petrus apostolus cum diceret: »Parati semper ad satisfactionem: omni poscenti nos rationem de ea que in uobis est spe ,« in ipsa doctrine scientia qualitatem docendi asseruit esse seruandam, subdens: »Sed cum modestia et timore conscientiam habentes bonam.« Hoc autem quod discipulo Paulus ait: »Precipe hec et doce cum omni imperio ;« non dominationem potentie, sed auctoritatem suadet uite. »Cum imperio« quippe docetur, quod prius agitur, quam dicatur: nam doctrine subtrahit fiduciam, quando conscientia prepedit linguam. Non ergo ei potestatem elate locutionis, sed bone fiduciam insinuauit  actionis. Unde etiam de Domino scriptum est: »Erat enim docens, sicut potestatem habens, non sicut Scribe et Pharisei .« Singulariter namque et principaliter solus ex potestate bona locutus est, quia ex infirmitate mala nulla commisit: ex diuinitatis quippe potentia habuit, id quod nobis per humanitatis sue innocentiam ministrauit. Nos enim qui infirmi homines sumus, cum de Deo hominibus loquimur, debemus primum meminisse quod sumus, ut ex propria infirmitate pensemus, quo docendi ordine infirmis fratribus consulamus. Consideremus igitur, quia aut tales sumus quales nonnullos corrigimus, aut tales aliquando fuimus, et si iam diuina gratia operante non sumus: ut tanto temperantius corde humili corrigamus, quanto nosmetipsos  uerius in his quos emendamus agnoscimus. Si autem tales nec sumus, nec fuimus, quales adhuc illi sunt quos emendare cupimus, ne cor nostrum forte superbiat, et de ipsa innocentia peius ruat, quorum mala corripimus, alia eorum bona nobis ante oculos reuocemus. Que si omnino nulla sint, ad occulta Dei iudicia recurramus, quia sicut nos nullis meritis, hoc ipsum bonum quod habemus accepimus: ita illos quoque potest gratia superne uirtutis infundere, ut excitati posterius etiam ipsi possint bona, que nos ante accepimus, preuenire. Quis enim crederet quod per apostolatus meritum Saulus lapidatum Stephanum precessurus erat, qui in morte eius lapidantium uestimenta seruabat? His ergo primum  cogitationibus humiliari cor debet, et tunc demum delinquentium iniquitates increpari.  Et disperguntur et errant in cunctis montibus qui eleuantur contra scientiam Dei, et in uniuerso colle excelso: qui per hereticam superbiam, ecclesiasticam despiciunt simplicitatem. Et super omnem faciem terre disperguntur: terrena non celestia requirentes. Et non erat, qui requireret, nec qui reduceret: quia deliciis occupati, gregis Dominici damna non curant. Unde ad malos pastores sermo fit Domini, quia ista et ista fecistis, que supra exposui, et que secundo enumerat. Sequitur: »Ecce ego ipse ad pastores ueniam et requiram gregem meum de manu eorum,« quibus expedit ut mola asinaria alligetur ad collum quam ut minimum  scandalizent de populo meo . Et hec erit eorum pena uel maxima, »ut ultra non pascant gregem meum; ne sub occasione ouium seipsos pascant et opes congregent. »Et liberabo populum meum de ore eorum.« Requiram, inquit, de manu, et liberabo de ore, quod auidis faucibus deuoratur. Cum autem requisierit oues, uisitat eas, quasi egrotantes, atque macilentas, et pastorum negligentia dissipatas. Et liberabit de omnibus locis, »in die nubis et caliginis,« de qua loquitur et Iel: »Adest dies Domini, et prope est dies tenebrarum et caliginis, dies nubis et nebule .« Tunc educuntur de terris, ut adducantur in terram suam, que est terra uiuentium. Et ipse eas pascat in montibus Isrel. De quibus loquitur Dauid: »Leuaui oculos  meos ad montes, unde ueniet auxilium mihi .« Et non solum in montibus, sed in riuis, et in cunctis sedibus terre, in pascuis uberrimis, et in monte excelso. De quo Esaias et Micheas plenius uaticinantur. Siue in montibus excelsis Isrel ibi requiescent in herbis uirentibus, et dicent: »Dominus pascit me et nichil mihi deerit, in loco pascue ibi me collocauit: super aquas refectionis educauit me .« Et pascentur in pascuis pinguissimis super montes Isrel: est infinita promissio spesque beatitudinis, quando ipse Dominus pollicetur dicens: »Ego pascam oues meas,« et nequaquam eas committam malis pastoribus: »Et ego eas accubare faciam, dicit Dominus Deus,« ut requiescant in sinu Abraham, Isaac et Iacob. Tunc  quod perierat in gentium populis requiretur, et quod errauerat in hereticorum persuasione reducetur, et quod confractum fuerat alligabitur, et quod contritum atque infirmum consolidabitur, ut impleatur, quod scriptum est: »Qui sanat infirmitates eorum et alligat contritiones eorum .« Et quod pingue, ait, erit et forte custodiam, ne uoretur a bestiis: »Et pascet oues suas in iudicio,« sciens cui oui, que pascua debeantur. Diuerse enim sunt mansiones apud Patrem. »Et non iudicat Pater quemquam, sed omne iudicium dedit Filio .« Hec aduersum pastores locutus est. Nunc loquitur ad oues, id est ad populum, et ad utriusque pecoris gregem, id est, ouium et caprarum. Et non  solum ad oues et capras, sed ad arietes et hircos, qui sunt in gregibus principes: quibus ait: Nonne uobis satis erat, quod bonis Scripturarum pascuis uescebamini, sed insuper reliquias pascuarum uestrarum conculcabatis pedibus. Et cum aquam eloquiorum Dei purissimam biberetis, reliquas aquas pedibus turbabatis, ut populus meus conculcatas a uobis pascuas et turbidas aquas manducaret, et biberet, et uestro uitio, quod per se bonum erat, corruptum uiolatumque susciperent. Quod et omnes quidem heretici faciunt, ut carpant eloquia Scripturarum, et quantum in se est, maculent. Sed et ecclesiastici uiri, qui dogmatum non custodiunt ueritatem, sed de suo corde confingunt, magistramque habent presumptionem suam, simili errore retinentur.  Qui cum populo persuaserint uera esse, que fingunt, et in theatralem modum plausus concitauerint et clamores, immemores fiunt imperitie sue, et adducto supercilio, libratisque sermonibus atque trutinatis, magistrorum sibi assumunt auctoritatem.  Aquam quippe limpidissimam pastores bibunt, cum fluenta ueritatis recte intelligentes hauriunt, sed eamdem aquam pedibus perturbare, est sancte meditationis studia male uiuendo corrumpere. Aquam scilicet eorum turbatam pedibus oues bibunt: cum subiecti quique non sectantur uerba que audiunt: sed ea sola, que conspiciunt exempla prauitatis imitantur: qui cum dicta sitiunt, que per opera peruertuntur, quasi corruptis fontibus, in potibus lutum sumunt.  uideamus  igitur, quod sit iudicium inter pecus et pecus, et quo iudicio iudicet eos bonus pastor et uerus, qui accepit omne iudicium a Patre. »Ecce, inquit, ipse ego iudico inter pecus pingue et macilentum,« siue inter forte et infirmum: fortes enim lateribus et humeris suis impingunt atque collidunt infirma pecora, et cornibus uentilant, nescientes in lege taurum cornupetam debere puniri. Impingebant autem lateribus et cornibus uentilabant, donec dispergerent et eiicerent oues foras. Superbia enim maiorum et prepositorum iniquitate frequenter pelluntur ab ecclesia, ut dispergantur a Domino quos ipse saluauit. Sed non dimittet eos ultra Dominus in rapinam, et iudicabit inter pecus et pecus; non inter nomina dignitatum, quibus tument prepositi, sed inter hominem  et hominem, iuxta id quod uterque seruus est Domini. Tunc suscitabit pastorem unum, qui dicit in Euangelio: »Ego sum pastor bonus ,« seruum suum Dauid secundum id, quod formam serui dignatus est assumere. Qui Dauid interpretatur fortis manu. Ipse pascet eos, et Dominus erit eis in Deum; uel filius et pater, uel certe pastor iuxta adsumptam carnem. Dominus autem et Deus iuxta uerbum quod erat in principio apud Deum. Qui Dauid, proficientibus pecudibus in rationale animal, nequaquam pastor uocabitur, sed princeps in medio eorum; de quo scriptum est: »Medius uestrum stat, quem uos ignoratis ,« Tunc ponet cum eis pactum pacis, nequaquam bellorum atque discordie, quia  »factus est in pace locus eius ;« sed pacis Christi, que exsuperat omnem sensum, qui dicit: »Pacem meam do uobis, pacem meam relinquo uobis .« »Et cessare faciet bestias pessimas de terra,« uel uitia perturbationes, quibus anime uexantur humane, uel aduersarie potestates, a quibus impugantur. »Et qui habitant in deserto, securi dormient in saltibus. Dominus enim reuelabit condensa siluarum, et in templo eius omnes dicent gloriam. Eiectis autem bestiis, et redacta terra in solitudinem ab istiusmodi animantibus securi dormient, et dicent: »Dominus illuminatio mea, et salus mea, quem timebo? « et ponet eos qui securi dormient in circuitu montis uel collis sui, et erunt benedictio. Tunc dabit imbrem in tempore  suo et pluuie benedictionis erunt, quas in Deuteronomii benedictionibus pollicetur. »Et dabit, inquit, lignum uite, de quo in Genesi scriptum est ; lignumque sapientie, de quo dicitur: »Lignum uite est omnibus qui assumunt eam .« Dabit autem fructum suum: quando et terra dederit fructum suum, siue ligna regionum, sanctorum plurima multitudo. »Et terra dabit germen suum,« »ueritas enim de terra orta est.« »Et erunt in terra sua absque timore,« siue in spe pacis in terra uiuentium, in terra man suetorum; de qua scriptum est: »Beati mites, quoniam ipsi possidebunt terram ;« ut rerum omnium felicitate cognoscant, quod ipse sit Dominus, quando contriuerit catenas uel circulum ferreum iugi eorum, quo quasi grauissimo premebantur  imperio. Et cum eruerit eos de manu imperantium, siue seruitute affligentium eos seruus est enim unusquisque eius a quo uincitur. »Et nequaquam erunt ultra in rapinam demoniacis gentibus, nec bestie terre deuorabunt eos,« de quibus diximus: »sed habitabunt confidenter absque ullo terrore,« iuxta suam priorem expositionem. »Et suscitabo, inquit, eis germen nominatum« siue plantationem pacis, que loquitur in Euangelio: »Ego sum uitis uera .« »Et non erunt ultra imminuti fame in terra.« Ergo fames in terrenis est: fames autem audiendi sermonem Dei, que sub pastore bono et germine nominato atque omnium sermone celebrato et plantatione pacis, nequaquam erit in terra, neque amplius opprobriis gentium subiacebunt, ut dicant:  »Ubi est Dominus Deus eorum?« Et scient post hec omnia, quod non solum ipse sit Dominus, quod et supra quoque dixerat, sed cum additamento, quod Dominus omnium proprie Deus eorum sit cum eis, qui dicit in Euangelio ad apostolos: »Ecce ego uobiscum sum cunctis diebus usque ad consummationem seculi .« Cum autem fuerit ipse Dominus Deus eorum, tunc et ipsi erunt populus eius, non quilibet, sed qui meruerunt appellari domus Isrel. Ac ne putaremus uniuersa, que dicta sunt ad pastores et oues hircosque et arietes pertinere, soluit enigma, immo , et ponit manifestius, uos autem oues mee, et oues pascue mee homines estis. Omnis igitur sermo diuinus de hominibus  est. Ad quos dicit: »Ego Dominus Deus uester, dicit Dominus Deus.«  Nonnumquam ergo homines dicit eos, quos a bestiis ratione distinguit, id est, quos non atteri bestiali passionum motu demonstrat, quibus per prophetam Dominus dicit: »uos autem greges pascue mee estis homines « Quia illos nimirum Dominus pascit, quos uoluptas carnis iumentorum more non afficit. At contra hi, qui carnali affectione succumbunt, non iam homines, sed iumenta nominantur;  sicut de quibusdam in peccato suo morientibus per prophetam dicitur: »Computruerunt iumenta in stercore suo .« Iumenta quippe in stercore suo computrescere, est carnales homines in fetore luxurie uitam finire. Non enim esse homines, sed iumenta declarantur: de quibus per prophetam dicitur: »Unusquisque ad uxorem proximi sui hinniebat ;« et de quibus propheta alius dixit: »Carnes asinorum carnes eorum, et fluxuse quorum fluxus eorum .«



LIBER DECIMUS TERTIUS.


 Iuxta finem anterioris libri Dominus per Prophetam pastores Isrelitarum reprehendit, quod minus essent solliciti de custodia gregis Dei; et per eamdem admonitionem pastores et rectores Ecclesie uituperat, quod uoluptatibus seculi, et curis huius uite dediti, minus solertes sint erga curam ouium Christi, et regimen fidelium animarum sibi commissarum. Nunc autem in capite presentis libri, sermonem increpationis aduersum montem Seir, hoc est, Idumeam, per prophetam mandat, eo quod superbe sentiens despexit populum Isreliticum; minans ei interitum futurum, pro malitia, quam gesserant erga proximos suos; promittitque post hec Dominus populo suo restaurationem et liberationem de cunctis hostibus suis. Que omnia, non tantum iuxta historiam ad plebem priorem et legis tempora, sed etiam multo magis  secundum allegoriam ad tempus noui testamenti, et ad populum Christianum transferri possunt, ubi manifesta potentia Dei in liberationem electorum clarescit, et iuste [iustum] iudicium eius in confusione hostium patescit.




CAPUT XXXu. Sermo super montem Seir, de conditione eius, pro eo quod afflixit populum Domini.

»Et factus est sermo Domini ad me dicens: fili hominis, pone faciem tuam aduersum montem Seir, et prophetabis de eo, et dices illi, Hec dicit Dominus Deus: Ecce ego ad te, mons Seir, et extendam manum meam super te, et dabo te desolatum atque desertum. Urbes tuas demoliar, et tu desertus eris, et scies quia ego Dominus, eo quod fueris  inimicus sempiternus, et concluseris filios Isrel in manus gladii in tempore afflictionis eorum in tempore iniquitatis extreme. Propterea uiuo ego, dicit Dominus Deus, quoniam sanguini tradam te, et sanguis te persequetur. Et cum sanguinem oderis sanguis persequetur te. Et dabo montem Seir desolatum et desertum, et auferam de eo euntem et redeuntem, et implebo montes eius occisorum suorum. In collibus tuis et in uallibus tuis atque in torrentibus interfecti gladio cadent. In solitudines sempiternas tradam te, et ciuitates tue non habitabuntur. Et scietis quia ego Dominus Deus, eo quod dixeris, Due gentes et due terre mee erunt, et hereditate possidebo eas, cum Dominus esset  ibi. Propterea uiuo ego, dicit Dominus Deus, quia faciam iuxta iram tuam, et secundum zelum tuum, quem fecisti odio habens eos, et notus efficiar tibi cum iudicauero te, et scies quia ego Dominus. Audiui uniuersa opprobria tua, que locutus es de montibus Isrel dicens: Deserti nobis dati sunt ad deuorandum. Et insurrexistis super me ore uestro et derogastis aduersum me: uerba uestra ego audiui. Hec dicit Dominus Deus: Letante uniuersa terra in solitudinem te redigam, sicuti gauisus es super hereditatem domus Isrel eo quod fuerit dissipata, sic faciam tibi. Dissipatus eris, mons Seir, et omnis Idumea. Et scient quia ego sum Dominus.«  Illud autem, quod in LXX additum est: »Et consumentur,« in Hebraico non habetur.  Si semper in prophetis esset sermo Dei, et iuge in pectore eorum haberet hospitium, nunquam crebro Ezechiel poneret: »Et factus est sermo Domini ad me dicens;« sed quia ob humanam fragilitatem et uite huius necessitates interdum recedebat ab eis, propterea Ioannes Baptista loquitur: »Qui misit me baptizare, ipse dixit mihi, Super quem uideris Spiritum sanctum in specie columbe descendentem et manentem in eo, ipse est .« Nunquam enim proprium esset in Christo, quod additur: »et manentem in eo,« nisi ab aliis nonnunquam recederet: alioquin et ad Moysen loquitur Deus: »Auferam de spiritu, qui in te est: ;« quem utique non haberet, nisi ad eum a Domino descendisset. Omnis autem istius capituli prophetia est contra montem Seir, filiorum uidelicet  Esau et Edom, qui Greca et nostra lingua appellantur Idumei, eo quod in tempore necessitatis et angustie, cum Iudas capiebatur a Babyloniis, insultauerint eis, et eiecto populo Iudeorum sibi putauerint terram traditam ad possidendum, et non solum non susceperint fratres suos, filios uidelicet Iacob fratris sui, sed persecuti sint et concluserint in manus gladii. Unde manifestius interpretatus est Symmachus: »Sanguinem tuum odisti, et sanguis persequetur te.« Prophetatur autem, quod et ipse capiendus sit, et redigendus ad solitudines sempiternas, et rerum fine, cognoscat esse iudicem Deum, eo quod dixerit, »Due gentes et due regiones mee sunt,« uel Idumeorum et Iudeorum, uel certe Iude et Isrel, duarum uide licet et decem tribuum. Et locutus es de montibus Isrel,  dicens: »Deserti nobis dati sunt ad deuorandum: non considerans quod hec contra Deum blasphemia redundaret. Unde sequitur: Letante uniuersa terra in solitudinem te redigam:« est sensus, cum omnis terra Iudea receperit pristinum statum, tu permanebis in solitudine sempiterna. Quodque infertur: »Sicuti gauisus es super hereditate domus Isrel, eo quod fuerit dissipata, sic faciam tibi,« in Septuaginta non habetur, sed sub asteriscis de Theodotionis uersione additum est. Omnis autem ira Dei illuc proficit contra montem Seir, ut cum fuerit dissipatus, et ipse et uniuersa Idumea cognoscant quia ipse sit Dominus. Hec iuxta historiam et sensum magis quam uerba cursim dixerim: transibo ad , et studio breuitatis pauca perstringam:  »Pone,« inquit, siue conuerte »faciem tuam aduersum montem Seir.« Et significanter, ait, »conuerte« ab alia prophetia ad aliam prophetiam: faciem autem non corporis, sed animi, de qua dicit et Apostolus: »Nos autem omnes reuelata facie gloriam Domini contemplantes.« Mons autem Seir, qui interpretatur hispidus et pilosus, contraria fortitudo accipienda est, que presidebat genti filiorum Esau, et se contra populum Iuda, id est, confessionis et uere fidei erexerat. Quod si prudens lector opposuerit, quomodo in isto loco Seir, hoc est hispidus et pilosus, intelligatur in malam partem, cum Elias quoque uir pilosus dictus sit, breuiter respondebo: De Esau scriptum est , quod rufus fuerit et quasi pellis hispide: de Elia uero, quod uir  tantum pilosus. In Esau, qui sanguinarius et cruentus pelli hispide comparatur mortalium operum et ipsius mortis indicium est: in Elia uirilitatis augmentum . Quamobrem et habitatio eius in solitudine et conuersationis austeritas non solum uirum, sed et uirum fortissimum demonstrabat. Porro Iacob, qui supplantauerat Esau, et primogenita eius acceperat, quia simpliciter habitabat domi et non erat uenator sicut gigas Nemrod, idcirco leuis appellatur et nitidus. uideamus ergo, quid dici precipiat Deus ad montem siue contra montem Seir, »Ecce ego ad te, mons Seir.« Non mittam angelos, nec aliis utar ministris, sed ipse ad te ueniam, »Et extendam manum meam super te,« ut habitum percutientis adsumam. »Et dabo te desolatum atque  desertum, ut qui male habitabaris, et plurimos habebas impietatis tue socios, in tantum ut et urbes exstrueres, imperiumque tibi proprium uindicares, nunc desolatus cum urbibus tuis, quas et Ieremias destruere iubetur atque suffodere, ut bonas pro eis exstruat ciuitates. In eo proficies, ut scias quod ego sim Dominus, quem ante solitudinem tui nosse non poteras. Omnis autem causa peccati, quod fueris inimicus sempiternus. Unde dicit et psalmus: Irascimini et nolite peccare ,« ut cito conciliemur inimicis et odium caritate mutemus. Sed non talis mons Seir, qui super inimicitias sempiternas conclusit siue obsedit filios Isrel dolo in manu gladii. Ex quo intelligimus quod quicumque gladium arripuerit contra  filios Dei, et dolose aliquid egerit et obsederit eos, tradetur in manus gladii sicut mons Seir, in tempore iniquitatis extreme, cum dies pessimi sunt et mundus in maligno positus est, et multiplicata iniquitate refrigescit caritas multorum . Est autem et aliud peccatum montis Seir, ut quoniam oderat sanguinem iustorum, quem singulis persecutionibus cupiebat effundi, ab ipso sanguine sustineat persecutionem. Unde et sub altari sanctorum anime clamitant et ultionem a Domino sui sanguinis deprecantur . Et auferuntur de monte Seir euntes et redeuntes, id est omnis habitator siue homines et iumenta, quod saluantur in ecclesia, de quibus scriptum est: »Homines et iumenta saluos facies, Domine .« Quod in monte Seir  utrumque deletur, ut et hi, qui uidentur aliquid habere rationis, et illi qui simplici fide contenti sunt, Deo iubente dispereant. »Et implentur montes eius uulneratorum et occisorum.« Et non solum montes, qui ad impietatis uerticem peruenerunt, sed colles quoque, hoc est inferiores discipuli montis Seir, et ualles que in ima depresse sunt, siue torrentes, qui turbidas habent aquas, et hinc inde collectas, uenientesque de superbia, uel, iuxta LXX, campos, qui medii inter eolles et ualles sunt. Hi omnes interfecti cadent gladio Domini, et extente manus atque percutientis, ut redigantur in solitudines sempiternas. Et si que erant ciuitates, hoc est, conciliabula male habitationis, et ipse dispereant, et desinant in malam partem habere consensum. Et diuidantur lingue  eorum, ne turrem blasphemie contra Deum possint exstruere, et redacte in solitudinem atque desertum cognoscant, quod ipse sit Dominus. Nec sufficit monti Seir tanta dixisse, que preteritus sermo narrauit, sed hoc quoque, per superbiam locutus est: »Due gentes et due terre siue regiones mee sunt.« Idumea uidelicet et Iudea, et hereticos et ecclesiasticos pariter possidebo. Et hoc, inquit, dixisti, »cum Dominus esset ibi,« qui suo populo presidebat. Propterea iurat Dominus et dicit: »uiuo ego, dicit Dominus Deus,« quod iuxta iram tuam qua seuiebas in populum Dei, et zelum tuum, quo persequebaris Christi familiam, odio habens eos, quos possidere cupiebas. Cum te percussero et iudicauero, tunc tibi notus efficiar et scies quod opprobria tua atque blasphemias  non alio referente cognouerim, sed ipse audierim, que locutus es contra montes Isrel dicens: »Deserti nobis dati sunt ad deuorandum.« Montes Isrel, Moysen, prophetas, apostolos debemus accipere, quos heretici et hereticorum princeps diabolus putant sibi traditos ad deuorandum, quando aut nullus in ecclesia reperitur qui possit pugnare pro montibus Domini, et eorum lacerationem sua uoce defendere. »Et insurrexistis, inquit, super me ore uestro,« siue magnifice locuti estis, non ut putatis contra montes, sed per illos aduersum me. »Et derogastis siue clamastis aduersum me.« Omnes enim preces uestre, o mons Seir, et socii montis Seir, de quibus supra dictum est: »Implebo montes eius et colles, et  ualles, et campos,« siue torrentes, fuerunt aduersum me: nequaquam preces et orationes, ut putatis ad Deum, sed clamores, uociferationes atque blasphemie. Unde et Dominus comminatur, et dicit: »Sicuti gauisus es super hereditate domus Isrel,« quando tuis persecutionibus dissipata est atque lacerata, et in toto orbe dispersa, »sic faciam tibi.« Letante enim uniuersa terra, uiuentium terraque sanctorum, et omnibus conuersis ad seruitutem Dei, tu »dissipatus eris, mons hispide, mons pilose. Et omnis Idumea,« opera uidelicet terrena et cruori et sanguini dedita. Ut tunc cognoscas quod ipse sim Dominus qui alibi sum locutus: Ego sum Dominus Deus uester.



CAPUT XXXuI. Quod Dominus uindicabit Isrel de inimicis suis: et estituet, et multiplicabit in terram suam. Et quod afflixit Isrel pro peccato idololatrie. De gratia et uirtute baptismi; uocatur populus ad penitentiam, et promittitur integra restitutio et multiplicatio.


»Tu autem, fili hominis, propheta super montes Isrel et dices: Montes Isrel, audite uerbum Domini: Hec dicit Dominus Deus, eo quod dixerit inimicus de uobis, Euge, altitudines sempiterne in hereditatem date sunt nobis, propterea uaticinare et dic: Hec dicit Dominus Deus: Pro eo quod desolati estis et conculcati per circuitum et facti in hereditatem reliquis gentibus, et ascendistis super labium lingue et opprobrium populi, propterea, montes Isrel, audite uerbum Domini: Hec dicit Dominus Deus montibus et collibus, torrentibus,  uallibusque et desertis parietinis, et urbibus derelictis que depopulate sunt, et subsannate a reliquis gentibus per circuitum. Propterea hec dicit Dominus Deus: Quoniam in igne zeli mei locutus sum de reliquis gentibus, et de Idumea uniuersa, que dederunt terram meam sibi in hereditatem cum gladio et toto corde, et ex animo, et eiecerunt eam, ut uastarent, idcirco uaticinare super humum Isrel, et dices montibus et collibus, iugis et uallibus: Hec dicit Dominus Deus: Ecce ego in zelo et in furore meo locutus sum eo, quod confusionem gentium sustinueritis. Idcirco hec dicit Dominus Deus: Ego leuaui manum meam, ut gentes, que in circuitu uestro sunt, ipse confusionem suam portent: uos autem, montes Isrel, ramos  uestros germinetis et fructum uestrum afferatis populo meo Isrel: prope enim est, ut ueniat. Quoniam ecce ad uos et conuertar ad uos, et arabimini et accipietis sementem, et multiplicabo in uobis homines omnemque domum Isrel. Et habitabuntur ciuitates et ruinosa instaurabuntur, et replebo uos hominibus et iumentis, et multiplicabuntur et crescent. Et habitare uos faciam sicut a principio, bonisque donabo maioribus, quam habuistis ab initio, et scietis quia ego sum Dominus. Et adducam super uos homines populum meum Isrel et hereditate possidebunt te. Et eris eis in possessiones, et non addes ultra, ut absque eis sis. Hec dicit Dominus Deus: Pro eo, quod dixerunt  de uobis, Deuoratrix hominum es, et suffocans gentem tuam, propterea homines non comedes amplius, et gentem tuam non necabis ultra, ait Dominus Deus. Nec auditam faciam in te amplius confusionem gentium, et opprobria populorum nequaquam portabis. Et gentem tuam non amittes amplius, ait Dominus Deus.  Supra ponitur prophete facies, siue conuertitur aduersum montem Seir: hic filius hominis loquitur ad montes siue super montes Isrel qui iubentur Dei audire sermonem. Et ut parumper differam tropologiam totius ad montes Isrel prophetie breuiter hic sensus est: Quia insultauit uobis inimicus, hoc est, mons Seir, et putauit quod in perpetuum ipse uos possideret et altitudines quondam Domini, nunc desertas cessisse  sibi in hereditatem, et non solum dixit, sed et aliquanto tempore uos possedit, in tantum ut superbe loqueretur contra uos, quod opprobrium essetis cunctis gentibus, propterea hec dicit Dominus Deus, non solum monti Seir, sed et montibus eius, et collibus, torrentibus, uallibusque et desertis atque uastatis, et urbibus derelictis, quoniam in igne zeli sui et aduersum omnes quidem gentes, sed precipue contra Idumeam locutus sit. Que cum ceteris, inquit, gentibus tenuit terram meam in possessionem, et possedit gladio, et toto corde possedit ut eiiceret habitatores de ea, terramque uastaret. Propterea loquere, ait, propheta, super terram Isrel, et dices montibus et collibus et iugis, pro quibus LXX interpetati sunt, que nos nemorosa intelligimus loca: et uallibus hec dicit  Dominus Deus in zelo, et in furore meo opprobrii uestri ultor existam, et leuabo manum meam, ut gentes que in circuitu uestro sunt ignominiam et confusionem suam portent. uos autem, o montes Isrel, secundum pristinum statum germinetis uirgulta ramosque mittatis, siue iuxta Septuaginta adferatis uuas, quibus populus meus saturetur Isrel. Quod non putetis post longum tempus futurum, prope est, instat, et ueniet tempus, ac ne uobis hoc esset difficile, ipse ego ueniam ad uos, et qui a uobis recesseram conuertar ad uos, ut pristinam culturam recipiatis, et semente omnia compleantur. Ita ut multi in uobis sint homines, et habitentur ciuitates, que prius destructe fuerant. Et non solum homines multiplicabo, sed et iumenta eque multiplicabuntur et crescent, et habitari  uos faciam sicut a principio, quando Moyse duce trans Iordanem due et semis tribus acceperunt possessionem, et sub Iesu filio Naue alie nouem et semis tribus terram Iudeam possederunt. Bonisque uos donabo multo maioribus, quam fuistis ab initio, priusquam captiuitates uarias sentiretis. Et cum hoc uobis fecero, tunc cognoscetis quod ego sim Dominus. Et impleberis, inquit, o terra Isrel, populo meo, qui te hereditate tenturus est. Et eris eis possessio, et non addes ultra, ut absque filiis sis. Cum autem multiplicatus fuerit uester habitator, o montes Isrel, tunc nequaquam dicent inimici uestri contra uos, quod homines deuoretis, et absque liberis sit uestra possessio, sed e contrario multiplicetis homines, et  largissimam prolem uestra posteritas germinet. Nec audies, inquit, amplius, nec sustinebis confusionem gentium, sed nec amittes gentem tuam, ut aliquando sustineas captiuitatem, quoniam Dominus locutus est hec. more Iudaico dixerimus, que illi exspectant in mille annorum regno, quando ciuitatem Hierusalem asserunt exstruendam, et templum quod in fine huius uoluminis describitur, et rerum omnium felicitatem. Quorum nonnulli arbitrantur sub Zorobabel hec fuisse completa. Sed quomodo stare potuerit hoc quod dicitur: Et habitari uos faciam sicut a principio, bonisque donabo maioribus, quam habuistis ab initio?« Sub Zorobabel enim Ezra et Neemia pauci de populo sunt reducti, et ipsi obedientes Medis ac Persis, et deinceps Macedonibus et Aegyptiis atque  Romanis usque ad Titum et uespasianum diuersarum gentium regibus seruierunt: et usque hodie seruiunt, ut stare omnino non possit hoc, quod in extrema dicitur prophetia. »Et opprobrium populorum nequaquam portabis, et gentem tuam non amittes amplius.« Et quia longum est nunc aduersum dogma Iudaicum et beatitudinem uentri et gutturi Iudaico seruientem, quia omnia terrena desiderant, et dicunt, Manducemus et bibamus, de quibus et Apostolus loquitur: »Esca uentri, et uenter escis; Deus autem et hunc et illam destruet «, in breui explanatione dicere, nunc ad spiritalem intelligentiam transeamus, iuxta quam et extremas partes interpretati sumus. Neque enim iuxta Iudaicas fabulas, quas illi appellant, gemmatam et auream  de celo exspectamus Hierusalem, nec rursum passuri circumcisionis iniuriam, nec oblaturi taurorum et arietum uictimas, nec sabbati otio dormiemus: quod et multi nostrorum et precipue Tertulliani liber, qui inscribitur de Spe fidelium, et Lactantii institutionum uolumen septimum pollicetur, et uictorini Petabionensis Episcopi crebre expositiones, et nuper Seuerus noster in dialogo, cui Gallo nomen imposuit: et ut Grecos nominem, et primum extremumque coniungam, Ireneus et Apollinaris. Nos ergo montes Isrel Prophetas et Apostolos esse dicemus, qui audiunt uerbum Dei, et quibus diabolus insultauit inimicus dicens: Euge; excelsi quondam montes, de quibus scriptum est: »Montes in circuitu eius,  et Dominus in circuitu populi sui ,« mihi dati sunt in possessionem, quando persecutionis angustiis desolati sunt, et conculcati per circuitum, et facti in hereditatem reliquis gentibus, et ab omnibus blasphemati. Propterea loquitur Dominus conculcatis montibus et desolatis, et non solum montibus, sed et inferioribus ac per singulos gradus in terra Iudea, hoc est in monte Ecclesie constitutis, de qua scriptum est: »Non potest ciuitas abscondi super montem posita .« Et collibus atque torrentibus, quorum hieme persecutionum, et tempestate pressure augetur fides. uallibus quoque his, qui humilitate depressi sunt, et desertis Ecclesiis et parietinis atque in toto orbe ecclesiarum conciliabulis derelictis, qualis sub Diocletiano et Maximiano in toto orbe  persecutio fuit, per quam proscripte sunt ecclesie atque uastate, quando subsannauerunt ecclesiam gentilium et hereticorum gentes per circuitum, quod in igne zeli et furoris sui locutus sit, et proprie aduersum Idumeam, que terrenis operibus uolebat omnes, deposita imagine celestis, portare imaginem terreni. Illi enim dederunt terram Dei sibi in hereditatem, et ex toto corde atque ex animo ecclesiam Domini persecuti sunt, et eiecerunt eam de sedibus suis et uastauerunt. Sed quid profuit nationibus, quid iuuit hereticorum gentes insultasse terre Domini, cum loquatur ad eam et montibus illius collibusque ac iugis, siue nemorosis locis, que amenitate uirebant paradisi, et collibus, de quibus supra diximus in zelo et in furore suo locutus sit, et opprobrio gentium  leuet manum suam contra aduersarios, qui ecclesiam persecuti sint, ut portent confusionem et ignominiam suam? Tunc persecutoribus interfectis, et pace Ecclesie reddita, montes Isrel, Apostoli uidelicet et apostolici uiri germinabunt arbores suas, et extendent ramos uuasque adferent calcandas in prelo Domini, de quibus musta funduntur, que inebrient credentium populos, et exprimitur uinum quod letificat cor hominis: ut omnis fructus montium, de quibus conficitur panis de celo descendens, comedatur a populo Dei Isrel. Et ne forsitan desperemus in persecutionibus, additur: »Prope est tempus ut ueniat. ueniens enim ueniet, et non tardabit . Unde suum ad montes et ad eos, qui tribulationibus perdurarunt, pollicetur aduentum atque promittit,  quod persecutionis ardorem exerceatur terra prius decerpta Christi uomere et omnem uirtutum sementem recipiat, de qua nascantur et multiplicentur homines, et omnis domus Isrel. Cumque ciuitates, hoc est, ecclesie credentium fuerint inhabitate redeuntibus turbis, tunc nequaquam solum homines, qui pollebunt scientia Scripturarum: sed et iumenta simplices quique credentium multiplicabuntur atque succrescent. Et habitabuntur ecclesie sicut a principio, hoc est, priusquam esset persecutio. Bonisque florebunt maioribus, quam habuerunt ab initio, martyrum uictoriis coronate. Et tunc scient, quod ipse sit Dominus, qui restituit plebem suam pristino statui, que possideat ecclesias, et ipsa sit ecclesiarum  hereditas. Et nequaquam ultra absque liberis sit quos in persecutione perdiderat. Unde iubetur propheta, ut loquatur ad terram mansuetorum terramque uiuentium, siue ad montes Isrel, et dicat: Persecutorum ultra non patiaris opprobrium, nec insultabunt iugulatum populum tuum, sicut oues occisionis. Pace enim reddita, opprobria uniuersa cessabunt. Nec sustinebis confusionem et ignominiam inter diuersas in circuitu nationes, sed gentem tuam habebis et populum: quia ueritas promissionis Domino loquente firmata est.

Et factum est uerbum Domini ad me dicens: Fili hominis, domus Isrel habitauerunt in humo sua et polluerunt eam in uiis suis et in studiis suis. Iuxta immunditiam menstruate facta est uia  eorum coram me, et effudi indignationem meam super eos pro sanguine, quem effuderunt super terram. Et in idolis suis polluerunt eam, et dispersi eos in gentibus, et uentilati sunt in terris, iuxta uias eorum et adinuentiones eorum iudicaui eos. Et ingressi sunt ad gentes, ad quas introierunt, et polluerunt nomen sanctum meum cum diceretur de eis populus Domini iste est, et de terra eius egressi sunt. Et peperci nomini sancto meo, quod polluerat domus Isrel in gentibus, ad quas ingressi sunt. Idcirco dices domui Isrel: Hec dicit Dominus Deus, non propter uos ego faciam domus Isrel, sed propter nomen sanctum meum, quod polluistis in gentibus, ad quas intrastis, et sanctificabo nomen meum magnum, quod pollutum  est inter gentes quod polluistis in medio earum, ut sciant gentes quia ego Dominus, dicit Dominus exercituum, cum sanctificatus fuero in uobis coram eis. Tollam quippe uos de gentibus et congregabo uos de uniuersis terris, et adducam uos in terram uetram. Et effundam super uos aquam mundam, et mundabimini ab omnibus inquinamentis uestris, et ab uniuersis idolis uestris mundabo uos. Et dabo uobis cor nouum, et spiritum nouum ponam in medio uestri. Et auferam cor lapideum de carne uestra, et dabo uobis cor carneum, et spiritum meum ponam in medio uestri. Et faciam ut in preceptis meis ambuletis, et iudicia mea custodiatis, et operemini. Et habitabitis in terra, quam dedi patribus uestris, et eritis mihi in populum, et ego  ero uobis in Deum. Et saluabo uos ex uniuersis inquinamentis uestris, et uocabo frumentum, et multiplicabo illud, et non imponam in uos famem. Et multiplicabo fructum ligni et genimina agri, et non portetis ultra opprobrium famis in gentibus, et recordabimini uiarum uestrarum pessimarum studiorumque non bonorum. Et displicebunt uobis iniquitates uestre et scelera uestra, non propter uos ego faciam, ait Dominus Deus, notum sit uobis. Confundimini et erubescite super uiis uestris, domus Isrel. Hec dicit Dominus Deus. In die qua mundauero uos ex omnibus iniquitatibus uestris et habitari fecero urbes et instaurauero ruinosa, et terra deserta fuerit exculta, que quondam erat desolata,  in oculis omnis uiatoris dicent: Terra illa multa facta est, ut hortus uoluptatis, et ciuitates deserte et destitute atque suffosse munite sederunt. Et scient gentes quecunque derelicte fuerint in circuitu uestro, quia ego Dominus edificaui dissipatos plantauique inculta, ego Dominus locutus sim et fecerim: hec dicit Dominus Deus. Adhuc inuenient me in hoc domus Isrel, ut faciam eis: Multiplicabo eos, sicut gregem hominum, ut gregem sanctum, ut gregem Hierusalem in solemnitatibus eius, sic erunt ciuitates deserte pleneque gregibus hominum; et scient quia ego Dominus. « Perspicua sunt que dicuntur et omnis sensus montium Isrel, qui prius deserti fuerant, et postea restituti, nunc manifestius ponitur; redditque causas  Deus quare populum Isrel captiuitati tradiderit, et propter suam clementiam pollicetur reducturum se eos in terram Iudeam, et multo ampliora tributurum, quam abstulerat. Quod quidam Iudeorum referunt ad Zorobabel tempora, quando rege Persarum laxante captiuitatem eorum de tribu Iuda et Beniamin plurimi reducti sunt in Iudeam. Alii uero ad mille annorum regnum referunt, quando sub Christo, quem putant esse uenturum, ut ciuitas exstruatur Hierusalem, et edificetur templum, de quo in ultima parte huius prophetie dicturi sumus. Et interim, ut Iudaicas fabulas relinquamus, et interminabiles genealogias, iuxta consuetudinem nostram breuiter huius capituli percurramus, et quid nobis uideatur iuxta ecclesiasticam intelligentiam disseramus. Domus  Isrel, hoc est populus Iudeorum, habitauit quondam in terra sua, hoc est, in terra Iudee, quando educta est de Aegypto; sed polluerunt eam in uiis, et in studiis siue idolis suis. Et in tantum exstitere polluti, ut immunditie mulieris menstruate comparati sint, propter quod Deus effudit indignationem suam super eos pro sanguine prophetarum atque iustorum, quem fuderant super terram, dicente in Euangelio Saluatore : »Hierusalem, Hierusalem, que occidis prophetas, et lapidas eos qui ad ad te missi sunt.« Et iterum: »Amen, amen dico uobis, requiretur sanguis qui effusus est a generatione hac, a sanguine Abel iusti usque ad sanguinem Zacarie, filii Barachie, quem effuderunt inter altare et templum.« Non solum autem effuderunt  sanguinem, sed et polluerunt terram sceleribus suis; quamobrem dispersit eos uel sub Babylonia captiuitate uel sub Romana, quando uere effuderunt sanguinem Christi et uentilati sunt in terras, quomodo palee uentilantur, et iuxta uias suas et adinuentiones pessimas iudicati: ita ut in gentibus quoque, ad quas captiui ducti fuerant, polluerent nomen sanctum Dei, eo quod per irrisionem dicerent uniuerse nationes de ea: Populus Dei iste est, qui se iactabat proprie nosse cultum Dei. Quod cum uidissem, ait, non propter eos, sed propter nomen meum sanctum , peperci eis, et sanctificaui illos, et glorie pristine restitui: ita ut super credentes et ab errore conuersos  effunderem aquam mundam baptismi salutaris, et mundarem eos ab abominationibus suis, et ab uniuersis erroribus quibus fuerant occupati: et darem eis cor nouum, ut crederent in Filium Dei, et spiritum nouum, de quibus Dauid loquitur: »Cor mundum crea in me, Deus, et spiritum rectum innoua in uisceribus meis .« Et considerandum quod cor nouum et spiritus nouus detur per effusionem et aspersionem aque. Quando autem cor nouum datum fuerit et spiritus nouus, tunc auferetur de eorde Iudaieo omnis duritia, que lapidi comparatur: et pro lapideo corde fit cor carneum molle et tenerum, quod spiritum Dei in se possit recipere, et inscribi litteris salutaribus.  Cor quippe lapideum tollit, cum a nobis superbie duritiam subtrabit;  et cor carneum tribuit, cum eamdem protinus nostram duritiam ad sensibilitatem uertit.  Tunc ambulabunt in preceptis Domini, et custodient iudicia eius, et habitabunt in terra confessionis, quam dederat patribus eorum Abraham, Isaac et Iacob, et cunctis sanctis ac prophetis, et erunt in populum Dei, et Dominus erit eis in Deum, quod presenti tempore comprobatur. Cumque saluati fuerint, uocabit Dominus frumentum et multiplicabit illud: »Nisi enim granum tritici cadens in terram mortuum fuerit, ipsum solum manet . Et nequaquam patientur famem, non famem panis, et sitim aque, sed famem audiendi sermones Dei , quam passus est ille qui a patre profectus, omnem quam acceperat substantiam dissipauit,  quando, famis necessitate cogente, porcorum pastus est siliquis . Tunc multiplicabitur fructus ligni, hoc est sapientie, de quo scriptum est: Lignum uite est omnibus qui requirunt eam, et genimina agri in similitudinem Iacob, cuius odor erat, quasi odor agri pleni, cui benedixit Dominus .« Nec ultra portabunt opprobrium famis in gentibus quod hodieque Iudeorum patitur incredulitas, sed postquam beatitudinem fuerint consecuti, imitabuntur Apostolum, qui dicit: »Non sum dignus uocari apostolus, quia persecutus sum Ecclesiam Dei .« Et recordabuntur uiarum suarum pessimarum, et studiorum non bonorum quibus offenderant Deum. Et displicebunt eis iniquitates sue et scelera sua, quibus prius errauerunt. Hec autem  omnia tributurus est Dominus, non propter eos qui proprio errore perierunt, sed propter nomen sanctum suum. Unde prouocat domum Isrel, ut confundatur et erubescat super prioribus uitiis, et suum intelligat creatorem. Postquam autem mundauerit credentium ex Iudeis populum ab iniquitatibus suis, et habitari fecerit urbes Ecclesie, et instaurauerit ruinosa, que in synagogis conciderant, et terra confessionis fuerit exculta ceremoniis Dei, que quondam uisa est desolata omnibus sanctis, qui terrene conuersationis opera pretereunt; tunc omnes dicent: Quomodo terra Iudea, que quondam fuerat inculta, nunc habet similitudinem paradisi Dei, et ciuitates Iude, que deserte fuerant et destitute, et sua incredulitate suffosse, nunc erecte et munite sunt in confessione  et nomine Domini Saluatoris? Ita ut omnis creatura cognoscat, et multitudines angelorum, que terram ambiunt Isrel, quod Dominus dissipatas edificauerit ciuitates, et incultas plantauerit regiones, et quod pollicitus fuerat per prophetas opere compleuerit. Nec hoc erit liberalitatis sue in populum, quem saluauerit contentus munere, sed multo maiora prestabit. Inuenietur enim a domo Isrel, qui multo tempore quesitus fuerat et non inuentus. Et postquam inuenerit eum, multiplicabit eos sicut oues: non brutorum animantiam, sed oues hominum, qui rationis confessionisque sunt pleni, sicut oues sanctorum et greges Hierusalem, in qua proprie Dei cultus et uisio pacis est in solemnitatibus eius  , quando azyma sinceritatis et ueritatis, et agni carnibus uescimur, et cruore potamur, et in septem bebdomadibus et in tabernaculis huius seculi Domini festa celebramus, ut ciuitates quondam deserte plene fiant gregibus hominum: et hac ratione cognoscant quia ipse sit Dominus, qui cuncta prestiterit. Hec iuxta historie ueritatem, imo iuxta prophetie fidem, quomodo populus Isrel restituat in integrum statum, et reliquie populi Iudeorum, apostolo Paulo docente, salue sint in apostolis, et in omnibus qui ex Iudeis in principio crediderunt, et usque hodie redeunt ad Ecclesiam, breuiter dixisse sufficiat: nunc tropologie eadem breuitate aperiendus est sensus. Quicunque de domo est Isrel, et cernit pacem Christi, que exsuperat omnem sensum,  habitat in terra sua, hoc est, Ecclesia, uel in carnis hospitio, quod ei a Domino traditum est. Sin autem polluerit utramque terram in uiis suis pessimis, et immunditie mulieris menstruate fuerit comparatus, effundit Deus indignationem suam super eum pro sanguine uel suo, uel eorum quos scandalizauerit, et effuderit super terram et peruersis cogitationibus, quibus polluit eam. Tunc dispergetur in gentes, ut incredulis cequetur et uentilabitur in terra instar palearum, ut a frumento Ecclesie separetur et iudicetur secundum uias suas. Quod si nec sic senserit peccatum suum, sed polluerit nomen sanctum eius, dicent omnes, inter quos habitauerit: Ecce populus Dei, ecce qui egressus est de terra eius, imo proiectus: sin autem egerint penitentiam et sanctificatus  fuero in medio eorum, tunc omnis gentium turba cognoscet quod ego eos tollam de terris in quas dispersi erant, et reducam in terram Ecclesie. Et effundam super illos nequaquam aquas baptismi salutaris, sed aquas doctrine et sermonis Dei. Et mundabo illos ab omnibus inquinamentis suis, et ab uniuersis idolis atque erroribus, que in suo corde simulauerant. Et dabo, inquit, eis cor nouum, quod per peccatum perdiderant, et spiritum rectum innouabo in cordibus eorum . Et auferam cor lapideum, cor uidelicet incredulum. Et dabo cor carneum molle et tenerum, quod Dei precepta suscipiat, ita ut ambulent in preceptis meis, et faciant iudicia, que prius neglexerant. Et habitent in terra quam dederam patribus eorum, magistris uidelicet  atque doctoribus. Et rursum sit populus Dei, et Dominus eis uertatur in Deum, quem prius offenderant. Tunc saluabuntur ab uniuersis inquinamentis suis, et multiplicabitur eis frumentum, de quo efficitur celestis panis, et non patientur ultra famem sermonis Dei. Et multiplicabitur in eis lignum sapientie, et genimina in eorum pectore complebuntur. Nec erunt ultra opprobrium in gentibus, sed postquam misertus eorum fuerit Deus, recordabuntur uiarum suarum pessimarum. Et scient ubi fuerint: et displicebunt sibi in iniquitatibus suis, quod dicit Dominus non propter illos, sed propter suam se facere clementiam. Unde et cohortatur errantes, ut confundantur et erubescant in uiis suis, et restituantur in urbes Ecclesie,  que rursum habitetur ab eis; et omnia que in eis corruerant, edificentur, et ad pristinas redeant ceremonias. Et terra quondam deserta, que accolis et peregrinis, et mundi huius conuersationem transeuntibus, uisa fuerat desolata, reuertatur in pristinum statum. Omnesque mirentur et dicant: Terra illa inculta, terra deserta, in qua omnes quondam periere uirtutes, nunc facta est quasi hortus uoluptatis et paradisus Dei. Et ciuitates quondam deserte, que Deum hospitem non habebant, et destitute erant a Spiritu sancto et suffosse incredulitate unite erant fide Christi, ut sciant omnes in circuitu, quod Dominus edificauerit animas dissipatas et plantauerit in eis, atque conseuerit cunctarum uirtutum arbores, et ipse rebus prestiterit, que sermone  promisit. Rursumque cohortatur sermo propheticus penitentes, ut etiam cum regressi fuerint in ecclesias, semper requirant Dominum et inueniant eum: ut multiplicentur redeuntium turbis greges Domini, non iumentorum et brutorum animantium, sed greges hominum, qui fidei rationisque sint pleni, greges sancti, greges urbis Hierusalem, in cunctis solemnitatibus, quas Dei clementia receperunt, ut postquam ciuitates Domini huiuscemodi gregum multitudo compleuerit, tunc sciant omnes quod ipse sit Dominus.



CAPUT XXXuII. De generali resurrectione: de Christo; et quod in nouissimis diebus recipiet eum Iuda et Ierusalem, et erit unus populus.

 »Facta est super me manus Domini, et eduxit me in spiritu Domini: et dimisit me in medio campi, qui erat plenus ossibus, et circumduxit me per ea in gyro. Erant autem multa ualde super faciem campi, siccaque uehementer. Et dixit ad me: Fili hominis, putasne uiuent ossa ista? Et dixi: Domine Deus, tu nosti. Et dixit ad me: uaticinare de ossibus istis, et dices eis: Ossa arida, audite uerbum Domini: hec dicit Dominus ossibus his: Ecce ego intermittam in uos spiritum, et uiuetis; et dabo super uos neruos, et succrescere faciam super uos carnes, et superextendam in uobis cutem, et dabo uobis spiritum et uiuetis, et scietis quia ego Dominus. Et prophetaui sicut preceperat mihi: factus est autem sonitus, prophetante me, et ecce  commotio: et accesserunt ossa ad ossa, unumquodque ad iuncturam suam. Et uidi, et ecce super ea nerui et carnes ascenderunt, et extenta est in eis cutis desuper, et spiritum non habebant. Et dixit ad me: uaticinare ad spiritum, uaticinare, fili hominis, hec dices ad spiritum: Hec dicit Dominus Deus: A quatuor uentis ueni, spiritus, et insuffla super interfectos istos, et reuiuiscant. Et prophetaui sicut preceperat mihi, et ingressus est in ea spiritus, et uixerunt, steteruntque super pedes suos, exercitus grandis nimis ualde; et dixit ad me: Fili hominis, ossa hec uniuersa domus Isrel est, ipsi dicunt. Aruerunt ossa nostra et periit spes nostra, et abscisi sumus. Propterea uaticinare  et dices ad eos: Hec dicit Dominus Deus: Ecce ego aperiam tumulos uestros, et educam uos de sepulcris uestris, populus meus, et inducam uos in terram Isrel: et scietis quia ego Dominus, cum aperuero sepulcra uestra, et eduxero uos de tumulis uestris, populus meus, et dedero spiritum meum in uobis, et uixeritis; et requiescere uos faciam super humum uestram, et scietis quia ego Dominus locutus sum et feci, ait Dominus Deus.«  Famosa est uisio, et omnium Ecclesiarum Christi lectione celebrata. Qui ergo putant de resurrectione, que ab omnibus et Iudeis et Christianis creditur Dei esse sermonem, hec solent dicere, Facta est super prophetam manus Domini, hoc est, Dominus atque Saluator: super quem Pater cuncta operatus  est: »Omnia enim ab eo facta sunt, et sine ipso factum est nichil, quod factum est .« »Et eduxit me, inquit, in spiritu Domini;« subauditur manus Domini. Eduxit autem in spiritu, non in corpore, sed extra corpus. Et posuit illum siue dimisit in medio campi, qui plenus erat humanis ossibus. Nec eum est passa requiescere, sed fecit ossa omnia circuire, que non erant operta humo, sed super campum iacentia. Nec solum multa, sed multa nimis, et propter temporis uetustatem arida siccaque uehementer, et nichil in humoris habentia. Cumque interrogasset eum sermo diuinus utrum estimaret hec ossa posse uiuere, respondit: »Domine Deus, tu nosti,« qui plenam habes scientiam futurorum. Dixitque ad eum Dominus: »uaticinare de ossibus,«  siue super ossa hec, »et dices ad ea: Ossa arida, audite uerbum Domini.« In quo mirandum, quomodo ad ossa arida sit locutus, que ante neruos, carnem et cutem, et spiritum uiuificantem, Dei possent audire sermonem. Primumque ossa cum aliis ossibus neruorum uinculis colligantur, deinde implentur carnibus: et desuper ob pulchritudinem extenditur cutis, que nudarum carnium operiat feditatem. Et tunc accipiunt spiritum, qui uiuere ea faciat: et postquam uixerint, tunc cognoscant quod ipse sit Dominus. Dicente itaque propheta quod ei fuerat imperatum, statim est facta commotio, ossaque in suam sunt applicata compagem, astricta neruis, plena carnium, pelle cooperta, iacebantque humana corpora, spiritum non habentia. Idcirco propheta uaticinatur  ad spiritum, et ait: »Hec dicit Dominus Deus. A quatuor uentis ueni, spiritus;« a quatuor uidelicet mundi plagis, ut quomodo in prima conditione hominis, insufflauit Deus in faciem eius, »et factus est in animam uiuentem ;« sic et secunda conditio, id est, resurrectio mortuorum insufflante spiritu uiuificetur. Qui ingressus est humana corpora statimque uixerunt, »steteruntque super pedes suos.« Unde et resurrectio dicitur mortuorum congregatio siue ecclesia multa, et ut in Hebreo habet, grandis exercitus, eoque completur tempore: »Emitte spiritum tuum et creabuntur, et renouabis faciem terre .« Quod autem sequitur: »Et dixit ad me: Fili hominis, ossa hec  uniuersa domus Isrel est,« uidetur facere questionem, eo quod non de generali resurrectione, sed proprie de resurrectione dicatur domus Isrel, que dicat: »Aruerunt ossa nostra, et periit spes nostra, et abscisi sumus a terra nostra,« siue omnino desperauimus. Quibus ista dicentibus tertio Ezechiel prophetare compellitur et dicere ossibus aridis: »Hec dicit Dominus Deus: Ecce ego aperiam tumulos uestros.« In quo queritur, si aperit tumulos, quomodo supra dixerit: »Erant autem multa ualde super faciem campi, siccaque uehementer.« »Et educam, inquit, uos de sepulcris uestris, populus meus.« Secundum illud quod scriptum est in Euangelio : »uenit hora, quando qui in sepulcris sunt, audient uocem Filii Dei, et exibunt qui bona  egerunt in resurrectionem uite.« Et iterum: »Qui audierint uiuent.« Et si ut nonnulli arbitrantur de generali resurrectione dicit sermo diuinus, quid necesse fuit specialiter dici: »Et inducam uos in terram Isrel?« cum in omni orbe terrarum resurgere debeant mortui, ex his locis in quibus sepulti sunt. Cumque ait: »Eduxero uos de tumulis uestris, et dedero spiritum meum in uobis et uixeritis, tunc requiescere uos faciam super humum uestram,« ut postquam requieueritis in terra Isrel, tunc cognoscatis quod ipse sim Dominus, qui promissa mea opere compleuerim. Qui ergo de generali resurrectione hec dicta intelligunt, illud quod uidetur facere questionem: »Ossa hec uniuersa domus Isrel est;« ad sanctorum resurrectionem referunt, de qua et  apostolus Ioannes in Apocalypsi loquitur: »Beatus et sanctus qui habet partem in resurrectione prima, super eum secunda mors non habet potestatem ,« quod uidelicet alia sanctorum, alia peccatorum sit resurrectio. Unde et in psalmo I dicitur: »Non resurgunt impii in iudicio, neque peccatores in concilio iustorum.« Terram autem Isrel, quam resurgentibus Dominus pollicetur, illam esse confirmant de qua scriptum est: »Beati mites, quoniam ipsi possidebunt terram ; et: Placebo Domino in regione uiuentium . Hec loquuntur qui de generali, ut diximus, resurrectione Ezechielem scripsisse autumant. Qui autem aliter interpretantur ista non debent nobis facere inuidiam, quod istum locum aliter exponentes resurrectionem  negare uideamur. Scimus enim multo robustiora testimonia, et in quibus nulla sit dubitatio in Scripturis sanctis reperiri, ut est illud Iob: Suscitabis pellem meam ,« que ista sustinet; et in Daniel: »Multi qui dormiunt in terre puluere, resurgent, isti in uitam eternam, et isti in opprobrium et confusionem eternam .« Et in Euangelio: »Nolite timere eos qui corpus interficiunt, et animam non possunt occidere: timete autem eum magis qui potest et animam et corpus perdere in gehennam . Et in apostolo Paulo: Qui uiuificabit et mortalia uestra corpora propter inhabitantem spiritum eius in uobis ,« et multa alia; ex quo perspicuum est, non  nos resurrectionem negare, sed hec non scripta de resurrectione contendere, et per resurrectionis parabolam de restitutione Isrel prophetari, qui eo tempore captiuus erat in Babylone. Nec statim hereticis occasionem dabimus, si hec de resurrectione communi intelligi denegemus. Nunquam poneretur similitudo resurrectionis ad restitutionem Isrelitici populi significandam, nisi staret ipsa resurrectio et futura crederetur: quia nemo de rebus exstantibus incerta confirmat; totaque nostra illo tendit assertio, quod quomodo uidetur incredulum quod ossibus aridis et multa uetustate confectis futura resurrectio promittatur, et tamen futurum est quod promittitur: sic et resurrectio populi Isrel, qui ductus est in captiuitatem et in toto orbe dispersus, uidetur quidem incredibilis  his qui Dei non norunt potentiam; sed tamen futura est, quia ego, inquit Dominus, locutus sum, et faciam sicut pollicitus sum. Denique et anteriori prophetia, in qua montibus Isrel antiquus repromittitur status. Et dicit ad eos Dominus: »Et conuertar ad uos, et arabimini, et accipietis sementem, et muliplicabo in uobis homines, omnemque domum Isrel.« Et rursum quod domus Isrel habitura sit in terra sua, que quondam inculta, postea futura sit quasi hortus uoluptatis, et ciuitates deserte et destitute muniantur, et multiplicetur in eis domus Isrel sicut grex ouium, et cetera que sequuntur ad eumdem sensum pertinere: qui nunc sub tropologia et parabola dicitur aridorum ossium, et penitus nullum humorem uite habentium: impleto  illo quod in Euangelio scriptum est: »Que apud homines impossibilia uidentur, apud Deum possibilia sunt .« Eiecti sunt autem de sepulcris suis, de sepulcris captiuitatis, et uinculis quibus seruitute Babylonia tenebantur astricti. Sed hec omnia Iudei uel sub Zorobabel, ut prius dixi, expleta confirmant, quando facta est magna commotio, et regnum Chaldeorum in Medos Persasque translatum, uel in presentia Christi sui quem putant esse uenturum. Nos autem spiritaliter post crucem Domini Saluatoris completa memoramus, et quotidie fieri in his uel maxime qui instar Lazari peccatorum suorum fasciis colligati ad uocem Domini suscitantur, et uere sunt domus Isrel, arens quondam et nullam spem habens salutis, sed intrante in se spiritu  gratie, et porrigente Domino manum, de profundo inferni liberentur: et qui prius dixerant: Domine Deus, tu nosti, hec postea audiant liberati: Modice fidei, quare dubitasti?

»Et factus est sermo Domini ad me dicens: Et tu, fili hominis, sume tibi lignum unum, et scribe super illud Iude, et filiorum Isrel sociorum eius; et tolle lignum alterum, et scribe super illud Ioseph lignum Ephraim, et cuncte domui Isrel sociorumque eius. Et adiunge illa unum ad alterum tibi in lignum unum, et erunt in unionem in manu tua. Cum autem dixerint ad te filii populi tui loquentes: Nonne indicas nobis quid in his tibi uelis? loqueris ad eos: Hec dicit Dominus Deus, Ecce ego assumam  lignum Ioseph quod est in manu Ephraim et tribus Isrel, que iuncte sunt ei, et dabo eas pariter cum ligno Iuda, et faciam eas in lignum unum, et erunt unum in manu eius. Erunt autem ligna super que scripseris in manu tua in oculis eorum, et dices ad eos. Hec dicit Dominus Deus: Ecce ego assumam filios Isrel de medio nationum ad quas abierunt, et congregabo eos undique, et adducam eos ad humum suam. Et faciam eos gentem unam in terra in montibus Isrel, et rex unus erit omnibus imperans; et non erunt ultra due gentes, nec diuidentur amplius in duo regna. Neque polluentur ultra in idolis suis, et abominationibus, et cunctis iniquitatibus suis, et saluos eos faciam de uniuersis sedibus in quibus peccauerunt, et emundabo  eos. Et erunt mihi populus, et ego ero eis Deus, et seruus meus Dauid rex super eos, et pastor unus erit omnium eorum. In iudiciis meis ambulabunt, et mandata mea custodient et facient ea. Et habitabunt super terram quam dedi seruo meo Iacob in qua habitauerunt patres uestri, et habitabunt super eam ipsi, et filii eorum, et filii filiorum eorum usque in sempiternum: et Dauid seruus meus princeps eorum in perpetuum. Et percutiam illis fedus pacis, pactum sempiternum erit in eis: et fundabo eos et multiplicabo, et dabo sanctificationem meam in medio eorum in perpetuum. Et erit tabernaculum meum in eis, et ero eis Deus, et ipsi erunt mihi populus. Et scient gentes quia ego Dominus sanctificator Isrel cum  fuerit sanctificatio mea in medio eorum in perpetuum.«  Regum narrat historia  sub Roboam filio Salomonis duodecim tribus fuisse diuisas et duas, hoc est Iudam et Beniamin, cum leuitis ac sacerdotibus secutas esse Roboam qui regnauit in Hierusalem, et regnum eius appellatum est Iuda. Alias uero decem tribus que dixerunt, »non est nobis pars in Dauid, neque hereditas in filio Iesse.« Ieroboam filio Nabath de tribu Ephraim qui fuit filius Ioseph, submisisse ceruices et seruisse ei, appellatasque ex maxima parte antiquo nomine Isrel, et multo tempore regnum Iuda et Isrel aduersum se habuisse certamina propriisque paruisse regibus: primas decem tribus captas ab Assyriis, et post aliquantum temporis eas que appellabantur  Iuda a Chaldeis in Babylonem ductas esse captiuas, et tribum Iuda post annos septuaginta antique terre redditam: decem autem tribus que uocabantur Isrel usque hodie in montibus urbibusque Medorum seruire captiuas. Presens igitur prophetia hec ex ore Domini pollicetur quod utrumque sibi iungatur imperium, hoc est regnum Iude et regnum Isrel, tollaturque uirga Ephraim qui de Ioseph stirpe generatus est cum reliquis tribubus que ei sociate sunt, et iungatur uirge Iude, ut nequaquam uocetur Iuda et Isrel, sed uno nomine appellentur Iuda: et sub figura prophete qui precedit in typo Domini Saluatoris, nequaquam duabus manibus, sed una Christi teneantur manu. Dicit enim se assumere filios Isrel  de medio nationum ad quas captiui ducti sunt, et reducturum eos in terram, et in montes Isrel de quibus supra legimus, et appellandam unam gentem, uniusque regis regendam imperio, »ut ultra non polluantur in idolis et abominationibus suis, sed cum fuerint de captiuitatis sedibus liberati, in quibus peccauerunt, omnibus uitiis esse mundandos, et futuros populum Dei, ita ut Dominus sit Deus eorum. Et seruus, inquit, meus Dauid rex, super eos,« de quo et angelus loquitur in Euangelio , quod regnaturus sit super domum Iacob, et regni eius non sit finis, tanteque erit clementie ut non solum rex, sed et pastor appelletur, eo quod superbum nomen imperii pastoris uocabulo mitiget, qui postquam fuerint in gentem unam, et in terra Isrel ac montibus  habitauerint, ambulaturi sunt in omnibus iudiciis Domini, et precepta illius custodituri, habitaturi autem non in alia terra, sed in ea quam dedit seruo suo Iacob, in qua habitauerunt patres eorum Abraham, Isaac et Iacob et reliqui sancti: et non solum ipsi habitaturi sint, sed et filii eorum ac nepotes, iuxta illud uirgilianum:

Et nati natorum, et qui nascentur ab illis.
Habitentque non ad breue tempus, sed in perpetuum. uultis autem, ait, scire qui sit iste rex et pastor? Ipse est de quo supra dixi, »seruus meus Dauid,«---»qui cum in forma Dei esset, non est rapinam arbitratus esse se equalem Deo, sed se exinaniuit, formam serui accipiens, et factus est obediens Patri usque ad  mortem, mortem autem crucis .« Cumque sub tali rege fuerint, percutiam illis fedus pacis, nequaquam ut in ueteri Testamento, certaminum atque bellorum, sed pactum pacis que exsuperat omnem sensum. De qua Saluator loquitur ad apostolos : »Pacem meam do uobis, pacem meam relinquo uobis.« Et Propheta dicit: »Factus est in pace locus eius .« Quos cum in Ecclesia fundauerit et stabilierit, ita ut possint dicere: »Statuit supra petram pedes meos ,« tunc multiplicabuntur uel credentium numero, uel multiplicatione uirtutum. »Et dabo, inquit, sanctificationem meam, siue sanctuarium in medio eorum in perpetuum.« Quod Iudei de templo interpretantur, quod sub Zorobabel exstructum est. Sed quomodo  stare poterit hoc quod dicitur in perpetuum? cum templum illud quod a Zorobabel exstructum est, et postea a multis instauratum, Romano igne succensum sit? Que omnia referenda sunt ad Ecclesiam, et ad tempora Saluatoris, quando tabernaculum eius positum est in Ecclesia, ubi factus est Deus noster, et nos populus eius. Profectusque omnium est, ut sciant quod ipse sit Dominus, et ipse sanctificet Isrel, non iuxta carnem, sed iuxta spiritum: quando sanctificatio eius in medio credentium facta sit in perpetuum. Quod autem abiecerit Dominus tribum Ephraim, et elegerit tribum Iuda, et in psalmis legimus in quibus scriptum est: »Et repulit tabernaculum Ioseph, et tribum Ephrem non elegit, sed elegit  tribum Iuda ,« de qua scriptum est: »Non deficiet princeps ex Iuda, neque dux de femoribus eius, donec ueniat cui repositum est, et ipse erit exspectatio gentium .« uere enim in aduentu Domini Saluatoris due uirge, et, ut in Hebraico positum est, duo ligna in unum iuncta sunt sceptrum, et in baptismate Christi, dudum separata sociantur, ut fiant in unum nouum hominem, et in unam gentem. Neque polluantur ultra in idolis et abominationibus, sed mundi lauacro sint populus Dei, et imperet eis Christus, et habitent super terram, terramque uiuentium quam dederat seruo suo Iacob qui populum Isrel in matris utero supplantauit. Sin autem uoluerimus iuxta prophetiam Osee, que pene omnis ad decem tribus dirigitur, id est ad Ioseph et  Ephraim et Samariam et Isrel intelligere falsi nominis scientiam, et diuersas turbas hereticorum, hoc dicemus, quod in ultimo tempore quando subintrauerit plenitudo gentium, et omnis Isrel saluus fuerit, tunc etiam aduersarii populi qui contra domum Iude, et confessionem Ecclesie pugnauerunt, tradant se ecclesiastice fidei, et uniuersis erroribus derelictis, et principibus mundi istius qui destruantur, et patriarchis suis qui eos in blasphemiarum barathrum deduxerunt, consurgant et relinquant idola sua abominationes suas quas de suo corde confinxerant, et de cunctis sedibus suis in quibus peccauerunt transeant ad ecclesiasticam fidem, et mundentur, et sint populus Christi, et ipse sit Deus eorum, que plenius in Osea propheta dictitasse me noui.  Quod si Iudei et Christiani iudaizantes hec ad mille annorum uoluerint referre regnum, necessitate coguntur, ut suscipiant omnes qui salui fuerint habitaturos in terra Isrel, edificandam Hierusalem, exstruendum templum, cunctas legis ceremonias exercendas, obseruandum sabbatum, accipiendam circumcisionis iniuriam, manducandum et bibendum, et diuitiarum abundantiam pro summa beatitudine et cunctis opibus estimandam. Cum Apostolus dicat: »Esca uentri, et uenter escis; Deus autem et hunc et illas destruet .« Quomodo autem in typo resurrectionis superior sermo propheticus restitutionem Iudaici populi demonstrauit, non carnalem sed spiritalem, sic et ista prophetia nequaquam ad carnis sed ad anime pertinet felicitatem, et ad Christi  fidem, qua mundamur in baptismate, cuius regnum in perpetuum est, ut non exspectemus uentura que transacta et quotidie transigi nouimus.



CAPUT XXXuIII. Sermo Domini contra Gog et Magog; de interitu eorum et peccato populi

»Et factus est sermo Domini ad me dicens: Fili hominis, pone faciem tuam contra Gog et terram Magog principem capitis Mosoch et Thubal, et uaticinare de eo, et dices ad eum: Hec dicit Dominus Deus, Ecce ego ad te Gog principem capitis Mosoch et Thubal. Et circumagam te et ponam frenum in maxillis tuis, et educam te et omnem exercitum tuum, equos et equites uestitos loricis  uniuersos multitudinem magnam, hastam et clypeum arripientium et gladium. Perse, Aethiopes et Libyes cum eis omnes scutati et galeati. Gomer et uniuersa agmina eius: domus Thogorma latera aquilonis, et totum robur eius, populique multi tecum. Prepara et instrue te et omnem multitudinem tuam que coaceruata est ad te, et esto eis in preceptum. Post dies multos uisitaberis. In nouissimo annorum uenies ad terram, que reuersa est a gladio, congregata est de populis multis ad montes Isrel qui fuerunt deserti iugiter. Hec de populis educta est, et habitauerunt in ea confidenter uniuersi. Ascendens autem quasi tempestas uenies, et quasi nubes ut operias terram tu, et omnia agmina tua, et populi multi tecum. Hec dicit Dominus Deus:  In die illa ascendent sermones super cor tuum, et cogitabis cogitationem pessimam, et dices: Ascendam ad terram absque muro, ueniam ad quiescentes habitantesque secure: omnes habitant sine muro, uectes et porte non sunt eis, ut diripias spolia et inuadas predam, ut inferas manum tuam super eos qui deserti fuerant, et postea restituti, et super populum qui est congregatus ex gentibus, qui possidere cepit, et esse habitator umbilici terre. Saba et Dedan, et negotiatores Tharsis, et omnes leones eius dicent tibi, Nunquid ad sumenda spolia tu uenis? Ecce ad diripiendam predam congregasti multitudinem tuam, ut tollas argentum et aurum, auferas supellectilem atque substantiam, et diripias manubias infinitas. Propterea uaticinare,  fili hominis, et dices ad Gog, Hec dicit Dominus Deus: Nunquid non in die illo, cum habitauerit populus meus Isrel confidenter, scies et uenies de loco tuo a lateribus aquilonis, tu et populi multi tecum ascensores equorum uniuersi, cetus magnus et exercitus uehemens. Et ascendes super populum meum Isrel, quasi nubes ut operias terram. In nouissimis diebus eris, et adducam te super terram meam ut sciant gentes me cum sanctificatus fuero in te in oculis eorum, o Gog. Hec dicit Dominus Deus: Tu ergo ille es de quo locutus sum in diebus antiquis in manu seruorum meorum prophetarum Isrel, qui prophetauerunt in diebus illorum temporum ut adducerom te super eos. Et erit in die illa, in die aduentus Gog super terram  Isrel, ait Dominus Deus, ascendet indignatio mea in furore meo et in zelo meo. In igne ire mee locutus sum, quia in die illa erit commotio magna super terram Isrel, et commouebuntur a facie mea pisces maris, et uolucres celi, et bestie agri, et omne reptile quod mouetur super humum, cunctique homines qui sunt super faciem terre. Et subuertentur montes, et cadent sepes, et omnis murus corruet in terram. Et conuocabo aduersus eum in cunctis montibus meis gladium, ait Dominus Deus. Gladius uniuscuiusque in fratrem suum dirigetur. Et iudicabo eum peste et sanguine, et imbre uehementi et lapidibus immensis. Ignem et sulphur pluam super eum, et super exercitum eius,  et super populos multos qui sunt cum eo. Et magnificabor et sanctificabor, et notus ero in oculis gentium multarum, et scient quia ego Dominus.«  Primum historie fundamenta iacienda sunt sciendumque quod ad Ezechiel prophetam iste extremus sermo sit Domini. Neque enim post hunc simile quid possumus inuenire, preter illud quod in uicesimo quinto anno scriptum est transmigrationis Iechonie, »facta est super me manus Domini, et adduxit me illuc,« hoc est in terram Isrel, quando edificatio templi describitur, et ceremoniarum eius ordo narratur. Dein obseruandum quod ponitur siue obfirmatur facies prophete contra Gog terram, siue terram Magog: obfirmatione enim et multa consideratione uultus opus est, ut que dicuntur nosse possimus  secundum illum apostolicum: »Nos autem omnes reuelata facie gloriam Domini contemplantes, in eamdem imaginem reformamur a gloria in gloriam, quasi a Domini spiritu .« Igitur Iudei et nostri iudaizantes putant Gog gentes esse Scythicas immanes et innumerabiles, que trans Caucasum montem, et Meotidem paludem, et propter Caspium mare ad Indiam usque tendantur, et has post mille annorum regnum esse a diabolo commouendas, que ueniant in terram Isrel ut pugnent contra sanctos, multis secum gentibus congregatis. Primum Mosoch quo Iosephus interpretatur Cappadocas, dein Thubal, quos idem Iberos, uel Hispanos, Hebrei Itales suspicantur, habentes secum in exercitu Persas, Aethiopas et Libyas. Gomer quoque et Thogorma quos  Galatas et Phryges interpretantur, Sabeos quoque et Dedan, et Carthaginenses siue Tharsis; et hoc est quod Ioannes quoque in sua ponit Apocalypsi: »Et cum finiti fuerint mille anni, soluetur Satanas de custodia sua, et egredietur ut seducat gentes in quatuor angulis terre Gog et Magog, ut congreget eos ad bellum, quorum numerus est sicut arena maris. Et ascenderunt per latitudinem terre, et circumdederunt castra sanctorum et ciuitatem dilectam, et descendit ignis a Deo de celo et deuorauit eos: et diabolus, qui seducebat eos, missus est in stagnum ignis et sulphuris ubi erat bestia et pseudoprophete, et cruciabuntur diebus et noctibus in secula seculorum;« non intelligentes totum uolumen Ioannis, quod reuelationis titulo prenotatur, esse mysticum;  et reuelatione nos indigere, ut possimus cum Propheta dicere: »Reuela oculos meos, et considerabo mirabilia de lege tua .« Alii uero terrenum sensum relinquentes, et Iudaicas atque aniles fabulas, que noxie sunt, et acquiescentes sibi detrahunt in profundum, nimium ad alta conscendunt, et multo peiores fingunt nenias: ut in celesti Hierusalem diaboli, et omnis exercitus eius bella describunt, et sub etymologiis gentium singularum interpretentur spiritalia nequitie in celestibus. Que nos omnia lectoris arbitrio concedentes non tam aliena damnare, quam ecclesiasticam explanationem affirmare conabimur. Gog Greco sermone , Latine tectum dicitur. Porro Magog interpretatur de tecto; omnis igitur  superbia et falsi nominis scientia que erigit se contra notitiam ueritatis, his nominibus demonstratur. Ista sunt tecta de quibus et Isaias loquitur in uisione contra uallem Sion: »Quid tibi factum est nunc, quoniam ascendistis omnes in tecta uana?« Tectumque interpretabimur hereticorum principes, et de tecto eos qui illorum suscepere doctrinas. Et pulchre post multas et mysticas in hoc uolumine prophetias, extremum uaticinium est contra Gog et Magog. Si enim tempus iudicii est, iuxta Petrum, »ut incipiat a domo Dei ,« et iuxta hunc eumdem Ezechielem qui ait, »et a sanctis meis incipite ,« et nouissimus inimicus destruetur mors. In Isaia quoque primus sermo fit contra Iudeam in qua confessio Domini est, et extremus  contra quadrupedes que in deserto sunt. Recte et hic nouissimus sermo fit contra Gog et Magog, qui oppugnant ciuitatem Dei, quam fluminis impetus letificat, et que in Isaia dicit, »Ego ciuitas firma que oppugnatur,« et de qua in Euangelio scriptum est : »Non potest ciuitas abscondi super montem posita.« Et plenius in psalmo: »Hierusalem que edificatur ut ciuitas, cuius participatio eius in idipsum: montes in circuitu eius, et Dominus in circuitu populi sui .« Porro quod in exercitu Gog siue Magog, qui, iuxta Septuaginta, Symmachum et Theodotionem, princeps est Ros Mosoch, et Thubal, primam gentem Ros Aquila interpretatur caput, quem et nos secuti sumus, ut sit sensus: principem capitis Mosoch  et Thubal. Et reuera nec in alio Scripture loco, nec in Iosepho quidem  hanc gentem potuimus inuenire. Ex quo manifestum est, ros non gentem significare, sed caput. Illud quoque breuiter adnotandum quod in Hiezechiel Gog princeps terre, Magog esse dicatur: Apocalypsis uero et Gog et Magog nationes esse commemoret, que egrediuntur de quatuor angulis terre: et quomodo ab Iacob, qui postea appellatus est Isrel, omnis populus Hebreorum, Isrel sortitus est nomen: et ab Aram Syria, a Mesraim Aegyptus, quorum in Genesi scripta sunt nomina: sic et a principe Gog, omnes qui ei subditi sunt, Magog appellantur: Mosoch autem interpretatur amentia et  Thubal tota uel omnia. Princeps igitur et caput superbientis amentie et omnium malorum iuxta illud, quod scriptum est: »Mundus in maligno positus est ,« Gog et Magog appellantur, que gentes inimice aduersarieque sanctorum egrediuntur ab angulis terre, rectam lineam relinquentes et dispositionem castrorum Dei que narratur in Numeris. Et illud testimonium nescientes: »Multi de oriente et occidente et septentrione et meridie uenient, et discumbent cum Abraham, Isaac et Iacob, in regno Dei .« Et in alio loco: »Dicam Aquiloni Affer; et Africo, Noli prohibere. Adduc filios meos de terra longinqua, et filias meas ab extremo terre, omnes qui uocati sunt nomine meo .« Sed non tales anguli terre, de quibus egrediuntur Gog et Magog, iuxta quos angulos stat meretrix in Prouerbiis , que pretereuntes stultos iuuenes per plateas, per latam uidelicet et spatiosam uiam, que ducit ad mortem , decipere festinat: scribe quoque et Pharisei orant in angulis platearum ut ab hominibus uideantur; qui receperunt mercedem. Que est igitur contra Gog comminatio? »Circumagam te, siue conuertam, et ponam frenum in maxillis tuis.« Primum a sententia tua fluctuare te faciam atque conuerti. »Et ponam frenum in maxillis tuis.« De quo scriptum est: »In camo et freno maxillas eorum constringe, qui non approximant ad te ,« ut indomitus equus atque lasciuiens et corruens per  precipitia freno Domini subiugetur. Ad quem propheta dicit: »Ascende super equos tuos, et equitatio tua salus .« Et ad Iob per nubes et turbinem dicitur: »Tu circumdedisti equo fortitudinem .« Tales erant equi et equites quorum multitudinem Ioannes uidit in celo. Dicit ergo ad Gog: »Educam, siue congregabo te et omnem exercitum uel fortitudinem tuam.« Qui educitur, et de dispersione congregatur, retrahitur ad salutem. Iuxta illud quod in Lege promittitur: »Si fuerit dispersio tua a summitate celi usque ad summitatem eius inde congregabo te .« Equos quoque eius et equites uestitos loricis, qui imitantur armaturam Apostoli , et loricas iustitie habere se iactant, multitudo nimia est,  omnesque arripiunt contra ecclesiam clypeum et gladium. Et sunt gentes seuissime et inimice Isrel, Perse, Aethiopes, et Libyes, quorum aduersum populum Dei bella narrantur. Gomer quoque et domus Thogorma, qui ueniunt de lateribus aquilonis, qui est uentus frigidissimus, et nomine Dexter uocatur, totumque robur Magog et omnes qui subiecti sunt ei populi uenient cum illo ad prelium. Cui dicitur per , »prepara te et instrue, et omnem multitudinem tuam, que tuis paret imperiis, coacerua ad te. Sed scito quod post multos dies uisitaberis, iuxta illud quod scriptum est: uisitabo in uirga iniquitates eorum, ut in uerberibus peccata eorum .«---»In nouissimo, inquit, annorum uenies;« Unde et Ioannes loquitur:  »Filioli mei, nouissima hora est .« Et populus gentium undecima ad operandam conducitur uineam. Ad quorum terram, id est, terram mitium, terramque sanctorum, que affert centenos et sexagenos et tricenos fructus, uenit Gog expugnandam, que reuersa est, siue auersa a gladio. Scit enim scriptum: »Dissipa, Domine, gentes, que bella uolunt .« Et in pace consistit. »Et congregata est de populis et gentibus multis,« ut nationum errore contempto ueniret ad montes Isrel, patriarchas uidelicet et prophetas, qui fuerunt quondam deserti iugiter sine lege Dei et preceptis. Cui postea dicitur: »Plures filii deserte magis, quam eius que habet uirum .« Ista sunt deserta et inaquosa,  in quibus diabolus locum inuenire non poterat, quia uocati fuerant ad salutem; et postea adsumptis aliis septem demonibus nequioribus se reuersus est in domum suam , ad gentem uidelicet Isrel. »Hec, inquit, de populis educta est,« subauditur terra: siue hic de gentibus eductus est, ut intelligatur credentium populus, qui habitauit in pace et confidit in Domino.

Ascendens autem Gog cum omni exercitu suo, quasi tempestas ueniet, et quasi nubes ut operiat terram credentium. Quis enim hereticorum, quorum princeps diabolus est, non quasi tempestas uenit contra Ecclesiam, et nube uerborum suorum simplices quosque credentium opprimere et operire festinat? Unde dicitur ad eum: quantum in te est,  cuncta operies tu et omnia agmina tua, et populi multi tecum. Pulchreque ascendens Gog non habet pluuiam uoluntariam, non imbrem temporaneum et serotinum, qui arentia arua letificet: sed tempestatem et caliginem, ut cuncta tenebris et errore confundat. Propterea hec ei loquitur Dominus Deus: »In illo tempore, hoc est in diebus nouissimis, ascendent sermones super cor tuum, et cogitabis cogitationem pessimam; Scriptura dicente: Si spiritus potestatem habentis ascendere uoluerit super te, locum tuum ne derelinquas .« E contrario autem in sancti cor ascendit Deus, de quo scriptum est: »Ascensiones in corde suo disposuit .« Dicitque Gog, »Ascendam ad terram absque muro,« siue proiectam, hoc est  que Dei auxilio destituta est, nec dialecticorum argumentatione munita. »ueniam ad quiescentes habitantes que secure,« siue in pace: rex enim noster pacificus est, et in pace locus eius. »Hi omnes, inquit, habitant sine muro: uectes et porte non sunt eis.« Hoc diabolus princeps hereticorum loquitur, quod nulla habeat munimenta Ecclesia, nec sapientiam secularem, que apud Deum stultitia est, ut diripiat spolia, et inuadat predam Ecclesie, et inferat manum suam super eos, qui deserti fuerant, quando Dei notitiam non habebant, et postea restituti per Christum, ueniant ad Patrem, cui loquitur in Euangelio : »Pater, reuela nomen tuum hominibus.« Et ut sciamus populum, qui desertus fuerat, et postea restitutus significare populum  Christianum, sequitur: »Et super populum, qui est congregatus ex gentibus, qui populus possidere cepit hereditatem Christi, et esse habitator umbilici terre;« de qua scriptum est: »Operatus est salutem in medio terre, ueritas enim de terra orta est ,« que dicit in Euangelio: »Ego sum uia, et uita, et ueritas .« Hec illo cogitante atque dicente, et possessionem Ecclesie rapere festinante, gentes que ab errore pristino conuerse fuerant ad salutem, Saba et Dedan, et negotiatores Tharsis, Carthaginis, siue maris, qui inter seculi huius fluctus bonis operibus que runt mercimonia, et omnes uille earum, siue leores aut catuli leonum, ut in Hebraico continetur, loquentur  ei que sequuntur. Dicent ergo Saba et Dedan et negotiatores Tharsis, et omnes sancti, qui leonum catuli appellantur, uel certe uille habitationesque credentium. O Gog, nunquid idcirco uenis, ut spolia rapias Ecclesie, et ideo multitudinem congregasti, ut Christi possessio tua fiat hereditas? Aut putas te argentum et aurum, quod in eloquio sensuque intelligitur, Ecclesie possessurum, ut auferas suppellectilem omnemque substantiam, et diripias manubias infinitas, Christi uictoriis congregatas? Propterea, o propheta Ezechiel, qui in typo Christi appellaris filius hominis, loquere ad Gog, et dic ei: »Hec dicit Dominus Deus,« quando totius mundi errore sublato populus meus Isrel, qui mente cernit Deum, habitauerit in Ecclesia confidenter,  siue in pace, tunc scies, siue consurges, et uenies de loco tuo. Qui sit autem locus heretice prauitatis, sequens sermo demonstrat: A lateribus aquilonis, qui omnem calorem credentium refrigerare conatur. uenientque cum eo populi multi, »omnes ascensores equorum,« de quibus scriptum est: »Equum et ascensorem proiecit in mare .« Cetus magnus et exercitus uehemens, cum quibus »ascendens, ait, super populum meum Isrel, quasi nubes et caligo, ut operias« terram meam, de qua supra dictum est; »In nouissimis diebus eris,« quando Euangelica predicatio. »Et adducam te super terram meam. Oportet enim, et hereses esse ,« ut probati quique manifesti fiant, et Dei uoluntate diabolus et  et omnia peruersitatis dogmata derelicta sunt. »Ut sciant omnes gentes, et intelligant me, cum sanctificatus fuero in te in oculis eorum, o Gog,« hoc est, cum penis tuis me intellexerint iudicem. Et facit apostropham ad ipsum Gog: »Nonne tu ille es de quo locutus sum in diebus antiquis in manibus seruorum meorum prophetarum Isrel?« Moysi uidelicet, qui ait in Numerorum libro, duntaxat iuxta Septuaginta: »Egredietur homo de semine eius, et dominabitur gentium plurimarum, et eleuabitur Gog regnum eius, et crescet regnum illius .« Ceterum iuxta Hebraicum ita scriptum reperi: »Tollatur propterea Gog [Agag] rex eius, et auferetur regnum illius,« eo quod regnum Isrel in Saule propter Agag regem Amalec destructum sit. Et  in alio loco: »Mundabit terram populi sui.« Iel quoque in ualle Iosaphat, hoc est iudicii Dei, describit populos congregandos ; et Isaias omnesque prophete in quorum manibus et bonis operibus sermo fit Domini. Cum igitur ueneris super terram Isrel, »ascendet indignatio mea in furore meo contra te, et in zelo meo pro populo meo. In igne ire mee locutus sum, qui omnia uitiorum tuorum ligna consumat. Illo, inquit, tempore erit magna commotio super terram Isrel.« Immittente enim diabolo crebra contra Ecclesiam persecutio fiet: que quando sopita fuerit, et Dei uicta presidio, tunc commouebuntur a facie eius pisces maris, et uolucres celi, et bestie agri, et omne reptile quod  mouetur super terram, cunctique homines qui sunt super faciem terre. Quod manifeste de habitatoribus Ecclesie demonstratur, quorum alii ut pisces maris, alii ut uolucres celi, alii ut bestie agri, et omnia reptilia que mouentur super terram, alii ut retinentes hominis dignitatem habitant super faciem terre. Quod autem morum diuersitas uariis signetur nominibus, et Apostolus scribit ad Corinthios , qui alia corpora post resurrectionem dicit esse celestia, alia terrena, aliud corpus piscis, aliud uolucris, aliud bestiarum, aliud reptilium, et aliud hominum, qui nomen pristinum seruauerunt. In actibus quoque Apostolorum linteum illud quod quatuor principiis tertio Petro apostolo demonstratur , uarietatem credentium significat,  que in arca quoque diluuii continetur. Tunc autem a facie Domini, et a conspectu maiestatis eius subuertentur montes, qui se eleuabant contra scientiam Dei, et cadent sepes siue ualles, que uel humilitate sensus ad ima demerse sunt; uel certe munitiones que aliquid pollicentur, ut imitentur Ecclesiam Dei. De cuius sepibus dicitur: »Qui destruit sepem, mordebit eum coluber .« Et omnes muri in terram corruent: cum enim ecclesiastici sermonis apparuerit fortitudo, omnia hereticorum corruent munimenta. »Et uocabo, inquit, eum aduersum illum,« hoc est hereticorum principem Gog, in cunctis montibus eius gladium, et principes exercitus eius gladio Domini conficiantur. Tunc heresis dimicabit aduersum heresim, quarum inter se compugnatio  nostra uictoria est. »Et iudicabo, inquit, eum morte uel peste, et sanguine et imbre uehementi, et lapidibus immensis« siue grandinibus. Iudicatur autem Gog morte sua et sanguine quem effudit, et imbre uehementi, sermonibus eruditi et perfecti uiri: et lapidibus immensis qui eum obruant testimoniis Scripturarum, siue grandinis qui calorem illius faciant refrigescere: »Omnes enim adulterantes, quasi clibanus corda eorum .« »Ignem, inquit, et sulphur pluam super eum,« per que demonstratur pena iudicii sempiterni. Et non solum super eum qui auctor peruersitatis fuit, sed »et super omnem exercitum et multitudinem eius, et super populos multos qui sunt cum eo.« Plures enim habent heretici socios, imo diabolus princeps  eorum infinita multitudine circumdatur. Omnique errore sublato, et punitis atque destructis hereticorum principibus, magnificatur Dominus, et sanctificatur in credentibus, et notus fit in oculis gentium multarum, que illus fidei crediderunt: et tam ex beatitudine sui quam ex aduersariorum penis scient, atque cognoscent quod ipse sit Dominus. Hec ut potuimus interpretati sumus obedientes illi precepto: »Neque ad dexteram neque ad sinistram declinabis, sed uia regia ingredieris.« Si quis autem nostra reprehendit, aut meliora proferat que sequamur, aut si nichil uoluerit dicere, perfectam Deo scientiam derelinquat: dum tamen sciat nequaquam in nobis uires, sed animum iudicandum.



CAPUT XXXIX. In nouissimis diebus insurget Gog et Magog: et de congregatione auium et bestiarum ad edenda cadauera eorum.


»Tu autem, fili hominis, uaticinare aduersum Gog et dices: Hec dicit Dominus Deus, ego super te Gog principem capitis Mosoch et Thubal. Et circumagam et reducam te, et ascendere te faciam de lateribus aquilonis, et adducam te super montes Isrel. Et percutiam arcum tuum in manu sinistra tua, et sagittas tuas de manu dextera tua, deiiciam te super montes Isrel, cades tu, et omnia agmina tua, et populi tui qui sunt tecum, feris, auibus, omnique uolatili, et bestiis terre dedi te ad deuorandum. Super faciem agri cades, quia ego  locutus sum, ait Dominus Deus, et emittam ignem in Magog, et in his qui habitant in insulis confidenter, et scient quia ego Dominus. Et nomen sanctum meum notum faciam in medio populi mei Isrel, et non polluam nomen sanctum meum amplius, et scient gentes quia ego Dominus sanctus Isrel. Ecce uenit et factum est, ait Dominus Deus. Hec est dies de qua locutus sum; Et egredientur habitatores de ciuitatibus Isrel, et succendent et comburent arma, clypeum et hastas, arcum et sagittas, et baculos manuum, et contos, et succendent ea igne septem annis. Et non portabunt ligna de regionibus, neque succident de saltibus, quoniam arma succendent igne, et depredabuntur eos quibus prede fuerant, et diripient uastatores suos, ait  Dominus Deus. Et erit in die illa, dabo Gog locum nominatum sepulcrum in Isrel, uallem uiatorum ad orientem maris que obstupescere faciet pretereuntes. Et sepelient ibi Gog et omnem multitudinem eius, et uocabitur uallis multitudinis Gog; et sepelient eos domus Isrel ut mundent terram septem mensibus. Sepeliet autem eum omnis populus terre, et erit eis nominata dies in qua glorificatus sum, ait Dominus Deus. Et uiros iugiter constituent lustrantes terram qui sepeliant et requirant eos qui permanserant super faciem terre ut emundent eam. Post menses autem septem querere incipient, et circuibunt peragrantes terram. Cumque uiderint os hominis statuent iuxta illud titulum donec sepeliant illud pollinctores in ualle  multitudinis Gog. Nomen autem ciuitatis Amona, et mundabunt terram.«  Et hec Iudaice traditionis heredes et discipuli interminabilium fabularum post mille annorum regnum futura contendunt interficiendumque Gog principem Rosmosoch et Thubal in finibus Isrel, et ab omnibus uolatilibus et bestiis deuorandum: et habitatores urbium Isrel septem annis lignorum usum nequaquam habituros de succisione syluarum, sed de armis Gog, scutis uidelicet et hastis sagittisque et bacculis siue contis: ipsum autem Gog sepeliendum in ualle, que Hebraice dicitur Ge: et nomen sepulcri illius appellandum [Hier., ], ubi scilicet multitudo hominum sit sepulta. Septem autem mensibus  eum sepeliendum a domo Isrel ut terra mundetur, et inclytam futuram diem quando interfectus sit Gog, constituendosque qui ossa diligenter inquirant et sepeliant, quo scilicet nichil in terra remaneat insepultum. Post menses autem siue in mensibus septem peragrandam terram, et sicubi os hominis iacere perspexerint, titulo prope posito demonstrandum, ut postea sepeliant illud qui huic operi prepositi sunt. Nomen autem ciuitatis appellari Amona, que Grece dicatur , hoc est, multitudo hominum sepultorum, et sic terram esse mundam. Hoc illi dixerint: Nos autem cepte explanationis sensum tenentes, singula que proposuimus, disseramus.

Habet Gog et ipse trinitatem suam: Ros et Mosoch et Thubal, caput uidelicet, et insaniam et uniuersa,  ut nullum sit uitium, quod non in Gog possessione consistat. Iste educetur siue circumagetur, et palpabitur atque lactabitur, ut sperans uictoriam occidendus ducatur ad prelium. Et ascendet de lateribus siue de nouissimis aquilonis, ex quo exardescunt mala super omnem terram: et ab eo ipso adducetur super montes Isrel, quos apostolos et apostolicos atque ecclesiasticos uiros intelligere debemus, ut postquam adductus fuerit ad montes Isrel, tunc percutiatur arcus, qui est in manu sinistra eius, et sagitte que manu tenentur dextera: et ipse enim imitatur ad interficiendos eos quos deceperit habere arma a sinistris et dextris per bonam et malam famam. Iste sagitte sunt, et hec iacula de quibus et Psalmista loquitur: »Ecce enim peccatores  intenderunt arcum, parauerunt sagittas suas in pharetra, ut sagittent in obscuro rectos corde ;« que ignita diaboli iacula scuto fidei restinguenda sunt. Deiicitur autem siue cadit Gog qui ascenderat super montes Isrel, in ipsis montibus cum omni exercitu suo cunctisque agminibus. Et erit in escam feris, auibus omnique uolatili et bestiis terre, aduersariis uidelicet et potestatibus, que iuxta uiam comederent sementem, et sanguinariis bestiis. Quomodo enim scriptum est de dracone: »Dedisti eum escam populis Aethyopum ,« sic decepti quique ab hereticis, demonum cibi sunt. Cadet autem Gog uel in campi latitudine uel in agro qui cultus est a Dei agricolis: neque enim fieri potest ut Domini uerba sint irrita. Tunc mittetur ignis  in Magog, in eos uidelicet qui Gog suscepere doctrinam, et in hos qui ad similitudinem insularum seculi fluctibus uerberantur, et putant se debere esse securos. Ille ignis de quo Dominus loquitur: »Ignem ueni mittere super terram, et quid uolo nisi ut ardeat .« Ut sciant omnes et intelligant, quod ego sim Dominus, et nomen sanctum meum notum fiat, in medio populi mei, qui nequaquam Gog auctoritate seductus est, neque ultra per occasionem falsi nominis scientie polluetur nomen meum in hereticis, ut sciant gentes, que in circuitu sunt, quod ego sim Dominus. Quod autem sequitur: »Ecce uenit et factum est,« de iudicio Christi dicitur, qui ueniens ueniet et non tardabit, et ipsa est  dies penarum atque uindicte, de qua per omnes prophetas locutus est Dominus. »Et egredientur habitatores urbium« Isrel credentium populi: urbes autem Isrel intelligimus Ecclesias recte fidei. Et succendent, et comburent arma, de quibus et in alio loco scriptum est: »Arcum conteret et confringet arma, et scuta comburet igni ,« clypeos et hastas, arcum et sagittas, baculos manus in quibus peruersum pascha celebrabant; lanceas siue contos quibus lata et insanabilia inferebant uulnera doctrinarum, clypeosque arcus et sagittas, de quibus supra dictum est. Quodque sequitur: »Et succendent ea igni septem annis;« de Exodo et Leuitico exponendum est, in quibus lege precipitur ut septimo anno remissionis, quando seruis Hebreis libertas redditur,  et debita cuncta soluuntur, et ad dominos redit antiqua possessio, et quies terre tribuitur, et omnes fruges pauperibus condonantur, quo scilicet in septem annis numero sacrato atque perfecto hereticorum armatura dispereat, et ecclesiastici uiri nequaquam ligna succidant de campis et regionibus, syluisque et saltibus gentium, quos magis saluare cupiunt quam perdere: sed de hereticorum, quos uicerint clypeis, hastis, sagittis, baculis, contisque et lanceis. Habent enim et ipsi ad impugnandam Ecclesiam Christi tela diuersa, que ab eruditis hominibus igne sancti Spiritus succendenda sunt, sermone uidelicet ecclesiastico, quem qui habuerit, poterit dicere: »Nonne cor nostrum erat ardens in uia cum aperiret nobis iehsu Scripturas?« Nec possumus plenam habere  pacem et habitationis confidentiam, nisi cunctam aduersariorum supellectilem depredemur, ut pereant omnia et in cinerem concrementur, et depredemur eos, qui nos fuerant ante predati, et uastemus illos qui uastauerunt prius Ecclesiam. »In die illa,« in claro predicationis lumine, »dabo, inquit, Gog locum nominatum sepulcrum in Isrel.« Iuxta Hebraicum, »uallem uiatorum« ad orientem maris, »que obstupescere facit pretereuntes.« Cuius sermonis hic sensus est: Sepulchrum Gog non erit in montibus, sed in depressis uallibus et in confragosis locis, que hebraice appellantur Ge, que heretici cum in occidente siti orientis loca esse confingunt, ut decipiant uiatores, eos uidelicet, qui seculum istud pertranseunt, et non sunt habitatores, sed peregrini,  dicentes illud propheticum: »Aduena sum ego et peregrinus sicut omnes patres mei .« Quis enim pretereuntium, de quibus scriptum est. »Et non dixerunt qui preteribant, Benedictio Domini super uos ,« non admiratur et obstupescit cum uallem uiderit uiatorum, que uiatoribus uallis habitatoribus mons uidetur? hoc iuxta Hebraicum. Ceterum Septuaginta transtulerunt »polyandrion eorum qui uenerint ad mare, et edificabunt in circuitu introitum uallis.« Labor enim est eorum qui egrediuntur de urbibus Isrel, ut omnem introitum et exitum heretice prauitatis, qui uenerant a mare et amaritudine illius delectabantur, undarumque molibus et crudelitate naufragii  claudant, et circumedificentur, et in uoraginibus terre sepeliant, ne ultra exire ualeant, et aliquos sua fraude decipere. Ibi ergo sepeliebant Gog et omnem multitudinem eius, qua semper heretici delectantur. »Et uocabitur« nomen uallis illius, in qua Gog sepultus est, »multitudinis ge, siue polyandrii, hoc est, sepulcrum plurime multitudinis: et quomodo supra diximus per septem annos aduersariorum arma succendi, sic per septem menses, sordibus hereticorum terra mundabitur. A primo enim mense quando pascha Domini celebramus, et exterminatorem Aegypti agni in postibus nostris cruore uitamus, usque ad exitum anni, hoc est, usque ad septimum mensem, quando tabernacula figimus, et inter ceteras frondes palmarum quoque ramis protegimur, ut perfecta  contra hostes uictoria demonstretur festiuitates omnes complemus in populis. Nec solum magistri, sed et omnis populus hoc certatim faciet, ut sepeliat Gog et terram operiat, et nequaquam erem liberum capere permittat: Post necem autem et interfectionem siue sepulcrum Gog, eligentur uiri ecclesiastici qui hoc habeant studii, ne quid in terra Isrel maneat sordium pristinarum, ne quid morticinum, qui lustrent terram, et requirant mortuos et sepeliant: ut uidelicet mundetur terra ecclesie. Sin autem per septem menses quando debent esse cuncta purgata, hi qui terram peragrant, atque circumeunt in aliquo os hominis, hoc est duritiam heretice prauitatis, siue morticinum quid doctrine pristine uiderint remansisse, ponent iuxta illud siue edificabunt  titulum: ut postquam notati fuerint qui huiuscemodi sunt, tunc uel emundentur uel sepeliantur cum Gog, et in turba sepulture illius retrudantur. Nomen autem ciuitatis ubi seruorum Domini uictoria est, et iacent aduesarii, et omnis inimicorum eius multitudo prostrata est, appellatur Amona siue Poliandrion, ut finis omnium restitutio puritatis sit. Denique sequitur: Et mundabunt terram.« Haud dubium quin hi de quibus supra scriptum est: »querere incipient, et circumibunt peragrantes terram.  In Apocalypsi quoque Ioannis  cum ibi commemoraretur angeli descensio, de celo qui captiuauit draconem serpentem antiquum, qui est diabolus et satanas, et ligauit eum per annos mille. Postea sequitur Scriptura, dicens: Et cum  consummati fuerint mille anni, soluetur Satanas de carcere suo, et exibit et seducet gentes que sunt super quatuor angulos terre, Gog et Magog, et congregabit eos in prelium, quorum numerus est sicut arena maris. Et ascenderunt super latitudinem terre, et circuierunt castra sanctorum et ciuitatem dilectam, et descendit ignis a Deo de celo et deuorauit eos. Et diabolus, qui seducebat eos, missus est in stagnum ignis et sulphuris, ubi est bestia et pseudoprophete, et cruciabuntur die ac nocte in secula seculorum.«  Diabolus deorsum fluens interpretatur, Grece autem criminator dicitur. Satan, aduersarius siue preuaricator. Draco ergo propter nocendi malitiam, serpens propter fallendi astutiam,  diabolus propter status sui casum, Satan propter obstinationem Domino aduersandi nominatur. »Et ligant eum per annos mille.« Id est, eius potestatem a seducendis hominibus, qui liberandi fuerant cohibens refrenauit, quam si totam ui uel fraude permitteretur exerere in tam longo tempore plurimos infirmorum deciperet. Mille annos dixit partem, id est, reliquias mille annorum sexti diei in quo natus est Dominus et passus. »Et cum consummati fuerint mille anni, soluetur Satanas de carcere suo.« Consummatos dixit a toto partem. Nam sic soluetur, ut supersint anni tres et menses sex nouissimi certaminis. Sed preter hunc tropum recte dicitur finitum tempus. Non enim computande sunt tam exigue reliquie cum septingenti, et quod Deus uoluerit anni  hora ad Apostolo appellati sunt. »Et exibit et seducet gentes, que sunt super quatuor angulos terre Gog et Magog, et congregabit eos in prelium.« Ad hoc tunc seducet, ut in hoc prelium congreget: nam et antea modis quibus poterat per mala multa et uaria seducebat. Exibit enim dictum est in apertam persecutionem, de latebris erumpet odiorum: porro Gog et Magog uel a parte totum significant, uel iuxta interpretationem nominum, que tectum et de tecto dicuntur, occultos et apertos iudicant hostes: et tectum enim ipsi sunt, quia in eis nunc cluditur et tegitur inimicus: et de tecto ipsi erunt quando in apertum odium erupturi sunt. »Et ascenderunt super latitudinem terre et circumierunt castra sanctorum et ciuitatem dilectam.« Non utique ad unum locum  uenisse uel uenturi esse significati sunt, quasi uno aliquo loco coartanda sit dilecta ciuitas, id est, Ecclesia, quin potius nomine latitudinis terre in omnibus tunc gentibus persequendam, et nec militiam suam deserturam uocabulo maluit intimare castrorum. »Et descendit a Deo ignis de celo, et deuorauit eos.« Non extremum putandum est, id esse supplicium, sed ignis potius inuidentie, quo cruciabitur aduersitas de firmitate sanctorum, firmamentum est enim celum, hic est ignis qui exiit ex ore testium Dei, et deuorabit inimicos eorum: nam nouissimo die non super eos pluet ignem, sed congregatos ante se et iudicatos mittet in ignem eternum, de quo et hic subditur: »Et diabolus, qui seducebat eos, missus est in stagnum ignis et sulphuris,  ubi est bestia et pseudopropheta,« id est, diabolus ultimo iudicio in ignem mittetur eternum, ubi et omnes quos premisit, id est, maxima pars impie ciuitatis, bestia quippe pro locis accipienda est, nunc diabolus, nunc antichristus, nunc ipsa ciuitas impia, potest autem ignis nomine de celo descendentis etiam repentinus impiorum interitus designari.

»Tu ergo, fili hominis, hec dicit Dominus Deus. Dic omni uolucri et diuersis auibus cunctisque bestiis agri: Conuenite, properate, concurrite undique ad uictimam meam, quam ego immolo uobis, uictimam grandem super montes Isrel, ut comedatis carnes et bibatis sanguinem. Carnes fortium  comedetis, et sanguinem principum terre bibetis, arietum, agnorum et hircorum taurorumque altilium et pinguium omnium. Et comedetis adipem in saturitatem, et bibetis sanguinem in ebrietatem de uictima, quam ego immolabo uobis. Et saturabimini super mensam meam, de equo et de equite forti, et de uniuersis uiris bellatoribus, ait Dominus Deus. Et ponam gloriam meam in gentibus, et uidebunt omnes gentes iudicium meum, quod fecerim, et manum meam, quam posuerim super eos. Et scient domus Isrel, quia ego Dominus Deus eorum a die illa et deinceps, et scient gentes quoniam in iniquitate sua capta sit domus Isrel, eo quod dereliquerunt me, et absconderim faciem meam ab illis, et tradiderim eos in manu hostium, et ceciderint  in gladio uniuersi. Iuxta immunditiam eorum et scelus feci eis, et abscondi faciem meam ab illis. Propterea hec dicit Dominus Deus: Nunc reducam captiuitatem Iacob, et miserebor omni domui Isrel. Et assumam zelum pro nomine sancto meo, et portabunt confusionem suam et omnem preuaricationem, quam preuaricati sunt in me, cum habitauerint in terra sua confidenter neminem formidantes, et reduxero eos de populis, et congregauero de terris inimicorum suorum, et sanctificatus fuero in eis in oculis gentium plurimarum. Et scient quia ego Dominus Deus eorum, eo quod transtulerim eos in nationes, et congregauero eos super terram suam, et non dereliquerim quemquam ex eis ibi. Et non abscondam ultra faciem meam  ab eis, eo quod effuderim spiritum meum super omnem domum Isrel, ait Dominus Deus.«  Omnia autem usque ad eum locum in quo succedit templi edificatio, hi quos supra diximus Iudeos et nostros iudaizantes ad ultimum tempus referunt, quod carnibus Gog cunctique eius exercitus, quasi pinguissimus hostiis uolucres bestieque saturande sint, et restituatur Isrel in pristinum statum, et nequaquam ultra a gentibus expugnetur, sed effundat spiritum suum super eos Deus, ut habitent in terra sua, non omnes gentes, sed proprie domus Isrel. Nos autem ceptam tropologiam sequentes, hoc dicemus, quod omnes uolucres et uniuersas bestias conuocet Dominus, ut tradat eis hereticorum principes, quasi pinguissimas hostias deuorandos. uolucres  autem et bestie uel propter celeritatem in omnia discurrendi uel propter feritatem et crudelitatem appellantur, quibus traduntur aduersarii in interitum carnis, ut spiritus saluus fiat, et discant non blasphemare. Comedent autem grandem et pinguissimam uictimam, non alibi, sed super montes Isrel, quos prophetas et apostolos et sanctos uiros intelligere debemus. In illis enim contrariorum dogmatum magistri corruunt, et ab ipsis pereunt uulnerati. Super quos edificatur Ecclesia, et ut uerius dicam, super montium montem. De quo Isaias loquitur et Micheas: »uenite, ascendamus in montem Domini et in domum Dei Iacob, et annuntiabit nobis uiam suam .« Iste autem aues et  iste bestie celeres atque crudeles comedent carnes et bibent sanguinem, que regnum Dei possidere non possunt. »Carnes fortium« siue gigantum, qui contra Dei scientiam rebellabant, et sanguinem principum, non celi, sed terre bibent, qui cuncta terrena sapuerunt. »Sanguinem arietum, agnorum et hircorum,« siue, iuxta Septuaginta, arietum, uitulorum et hircorum, ut tria significent animantia, que in Dei uictimis immolantur. Imitantur enim et heretici ecclesiasticam mansuetudinem, sed oblatio eorum non in Dei cultum, sed in demonum cibum proficit, que est pinguissima hostia eorum, et quasi adipe saturantur, et bibunt sanguinem deceptorum usque in ebrietatem. Hanc autem uictimam Deus immolat per ecclesiasticos uiros, ut multitudine deceptorum  saturentur conuiue pessimi, et bibant usque ad uomitum et ebrietatem. Quando uideris sanctos uiros et Scripturis diuinis eruditos truncare equos hereticorum et ascensores, de quibus scriptum est: »Equum et ascensorem proiecit in mare ;« et omnes rebelles et gigantes suo mucrone concidere, et cunctorum bellatorum falsi nominis scientie sanguinem fundere, tunc scito mensam Domini preparatam, ut ponat gloriam suam in cunctis gentibus, que illius credunt nomini: et intelligant ecclesie sanctorum iudicium illius, quod fecerit super aduersarios, et manum fortem, qua eos percusserit, et sciant domus Isrel atque cognoscant, quod sit Dominus Deus eorum, qui locutus est: »Ego sum Dominus Deus uester,« a die uictorie Domini et usque in perpetuum, et recogitent idcirco captam  esse quondam ab hereticis domum Isrel, et in toto peruersorum dogmatum orbe dispersam, quod reliquerint eum, qui parumper abscondit siue auertit faciem suam ab eis, et tradidit eos in manu hereticorum et ceciderunt illorum mucrone confossi propter immunditias et iniquitates suas: que causa extitit ut absconderet et auerteret faciem suam ab eis. Expositis autem rationibus secundum illud, quod scriptum est: »Oportet et hereses esse, ut probati quique manifesti fiant ,« captiuitatis Isrel, uidelicet Ecclesie, in qua habitant cernentes Deum. Nunc pollicetur, quod reducat in ecclesiam captiuitatem  Iacob, qui iudaicum populum supplantarat, et postea hereticorum fraudibus supplantatus est, et misereatur omni domui Isrel, non iuxta carnem, sed iuxta spiritum. »Et assumam, inquit, zelum meum pro nomine sancto meo, quo blasphematur in gentibus,« propter hereticos, ut postquam eos liberauerim, erubescant et confundantur quare fide ecclesiastica derelicta preuaricati sint in me. Confundantur autem et erubescant ualde uelociter, cum habitauerint in terra sua, terra mitium, terraque sanctorum, »Et habitauerint confidenter siue in pace,« nequaquam hereticorum insidias formidantes. Tunc reducentur de populis et congregabuntur de terris inimicorum suorum in terram suam. Et sanctificabitur Dominus in eis conspectu gentium plurimarum,  que et ipse crediture sunt Domino: finisque sit beatitudinis scire atque cognoscere quod ipse sit Dominus Deus eorum, eo quod apparuerit eis in gentibus, siue transtulerit eos de nationibus, et congregauerit super terram suam, terram Iudeam, terram confessionis, terram mitium, terramque uiuentium, et ne unum quidem reliquerit heretice prauitati; et ultra non abscondat faciem suam ab eis, nec auersetur illos, eo quod effuderit spiritum gratie sue: de quo et Iel propheta loquitur: »In nouissimis diebus effundam de spiritu meo super omnem carnem ,« effuderit autem super domum Isrel. Sin autem pro spiritu iuxta Septuaginta furorem legerimus, qui in Hebraico non habetur, sic sentiendum est, quod ultra non abscondat faciem  suam ab eis, in quos furorem suum ante effuderat. Huc usque in Ezechiel prophetam Deo, ut optamus et credimus, auxiliante et aperiente os nostrum, locuti sumus, non aliorum si qui scripserunt, uel deinceps si scripturi sunt, sententiam destruentes, sed asserentes qualiacunque sunt nostra. In edificatione autem templi et ordine sacerdotum terreque sancte diuisione, et flumine egrediente de templo, et arboribus ex utraque ripa semper uirentibus, et per singulos menses asserentibus fructum, et reliquis que usque ad finem prophetico uolumine continentur, aperte imperitiam confitemur, melius arbitrantes interim nichil quam parum dicere.



LIBER DECIMUS QUARTUS.



PROeMIUM. AD REGEM FRANCIAE.


Preteriti libri finem dictis beati Hieronymi refugientis mysticam explanationem ultime uisionis prophete Ezechielis terminauimus: cuius sensum in responsione ad Eustochium uirginem sequentes in principio presentis libri tibi, Imperator nobilissime, respondendum censemus, qui ultra uires nostras cogis, nos memoratam uisionem usque in finem morali sensu exponere. Ego enim tibi iam hec mihi suggerenti respondi, quod propter imperitiam mentis  et infirmitatem corporis non auderem tantum opus aggredi, quod doctores sapientissimi trepidabant saltem attingere, quin minus totum pleniter explanare: sed tu hanc responsionem meam repulisti, et instantius flagitasti, ut quod hortatus es inciperem, et quoquo modo possem, usque ad finem illud perducere studerem. Obsequar igitur uoluntati tue, et sicut in prioribus feci, sanctorum doctorum uestigia sequens, ea que exposita reperi sub breuitate et succincte ponam. Que autem mihi diuina gratia ad idem opus explendum  insuper inspirauerit, simul inserere curabo, ut lector et maiorum dicta cognoscens, et nostra relegens, que sibi salubria et utilia inde esse censuerit, sequatur.



CAPUT XL. De edificatione ciuitatis, et uiro qui stabat in porta et mensurabat murum exteriorem cum calamis suis: de locis deputatis ad custodiam templi et altaris, de mensa atrii et altaris holocaustorum, de mensura uestibuli templi.

»In uicesimo et quinto anno transmigrationis nostre, in exordio anni, decima mensis, quarto decimo anno postquam percussa est ciuitas, ipsa hac die facta est super me manus Domini, et adduxit me illuc.«   Dicturus mystica, narrationem historicam premittit, ut figat ex tempore quod credatur in reuelatione. Notandum uero quod in exordio libri huius quo anno prophetare cepit, indicauit. In fine uero inseruit quo extremam uisionem uidit: ita ut cognosci ualeat in quot annis prophetie sue dixerit librum. Tempus namque quo prophetare cepit in locutionis sue initio posuit, dicens: »Aperti sunt celi, et uidi uisiones Domini in quinta mensis, ipse est annus quintus transmigrationis regis Ioachim.« Nunc uero loquitur, dicens: »In uicesimo et quinto anno transmigrationis nostre.« Idem namque propheta in captiuitate prima cum Ioachim rege fuerat in Babylonia transductus: nam de secunda Ierosolymorum captiuitate subiungit, »quarto decimo anno postquam  percussa est ciuitas.« Undecim quippe annis Sedecias post captiuitatem primam, in qua propheta Ezechiel cum Ioachim rege ductus est, in Ierosolymorum urbe regnauerat. Post captiuitatem uero eiusdem Sedecie, queiam secunda erat urbis captiuitas, quarto decimo anno propheta uisionem ultimam uidebat. Undecim itaque et quatuordecim simul iuncti faciunt uiginti et quinque. Si igitur uisionem primam quinto captiuitatis prioris anno locutus est, atque hanc ultimam uigesimo et quinto anno factam fuisse describit, profecto patet quod in uiginti annis locutionis sue moras usque ad ultime uisionis uerba tetenderit. Nec mouere quempiam debet quod in medio prophetie sue uolumine, cum de Babylonico rege loqueretur, uicesimi ac septimi anni memoriam  facit: quo in loco cum nichil de tempore sue captiuitatis interserit, aperte demonstrat quia eius regis tempora describit, de quo prophetare ceperat.  Quod si iuxta Theodotionem qui in eo loco ubi nos posuimus in exordio anni interpretatus est, in nono anno, decima mensis. Nonus autem annus apud Hebreos uocatur mensis septimus, qui apud eos uocabulum habet theri, ut Kalendis mensis septimi sit tubarum clangor, et decima die eiusdem mensis dies ieiunii et placationis. Quinta decima uero quando totus lune orbis expletur dies scenopegiarum datur intelligi, quod decima die placationis Dominice monstratum fuerat Ezechieli edificium ciuitatis, et quomodo restitutionem populi, imo uiuificationem  in ossibus campi sub resurrectionis imagine demonstrauit: sic nunc instaurationem urbis que Babylonio fuerat ante annos quatuordecim igne delata, sub descriptione eius Dominus pollicetur, ut sicut captiuitatem et euersionem olle succense a facie aquilonis monstrauerat typus, et prophetie ueritas opere comprobata est: ita ex preteritorum fide future edificationis ueritas uaticinio probaretur. Nec hoc de illo tempore dicitur quod quidam imperiti Iudeorum uolunt, quando sub Zorobabel et sub Iesu filio Iosedech sacerdote magno templum exstructum est, prophetantibus Aggeo et Zacaria. Hoc enim templum quod nunc describitur, et ordo sacerdotii terreque diuisio, et fertilitas, multo augustius est quam fuit quod Salomon exstruxerat.  Illud autem quod edificatum est sub Zorobabel in tantum paruum erat, et prioris comparatione nichili, ut qui prius templum uiderant, et postea hoc aspiciebant, eiularent doloremque suum lacrymis testarentur: et multo maior esset clamor ululantium quam clangor tubarum, lege Esdre librum. Porro quod additur quarto decimo anno postquam percussa siue capta est ciuitas, iuxta mysticos intellectus quatuordecim significat generationes, quibus completis a Dauid usque ad natiuitatem Christi, urbis restitutio promittitur ab eo de quo scriptum est: »Ipse edificabit ciuitatem meam, et captiuitatem populi mei reducet .« Et iterum: »uenit ut predicaret captiuis remissionem, et cecis uisum, dicens his qui erant in uinculis, Exite,  et qui erant in tenebris, Reuelamini .«  Quid est enim quod per hanc uisionem ultimam omnipotens Deus ea ipsa die dignatus est promissionis sue misericordiam facere, qua die in percussa ciuitate iram iustitie impleuit; nisi quod illa diuinitatis uis, que in diuersitate, motu et mutabilitate non dicitur, diuersa ea ipsa luce iustitie afflictos ac penitentes uiuificat, que superbientes ac rigidos percutit? Premisso itaque uisionis sue tempore subiungit: »Facta est super me manus Domini, et adduxit me illuc. In uisionibus Domini adduxit me in terram Isrel.« Quod dixerat, »Adduxit me illuc,« hoc replicans subdit: »Adduxit me in terram Isrel.« Ait autem: »Facta est super me manus Domini, et adduxit me illuc in uisionibus Domini.« Manus etenim  uirtutem potestatis, uisiones uero ipsam quam acceperat reuelationem significant. Manus quippe in uisione est, uirtus in contemplatione, quibus uerbis quid aperte indicat, nisi quia nichil de ciuitate quam uiderat iuxta litteram dicat? Nam spiritaliter de ea loquitur, quam spiritaliter contemplatur. »Et dimisit me super montem excelsum nimis.« Quem ergo significat mons excelsus nimis, nisi mediatorem Dei et hominum hominem Christum Iesum , qui de terra quidem, sed ultra terram est? quia caro eiusdem Redemptoris nostri de imis habet materiam? sed in summis preeminet ex potestate, quem minus erat ut excelsum dixerit, nisi adiecerit nimis: qui non solum homo, sed ex eiusdem  humanitatis conceptione que ab eo assumpta est Deus homo non solum homo ultra homines, sed homo etiam super angelos factus.  Fit autem super eum manus Domini, ut iuxta carnem in Babylone positus, in spiritu ad terram ueniret Isrel: et nequaquam in uisione, sed in uisionibus Dei poneretur super montem excelsum nimis, de quo Isaias et Micheas uaticinantur: »uenite, ascendamus in montem Domini et ad domum Dei Iacob .« Qui mons excelsus est nimis ad comparationem montium ceterorum, de quibus Propheta testatur, dicens: »Leuaui oculos meos in montes, unde ueniet auxilium mihi .«

»Super quem erat quasi edificium ciuitatis uergentis  ad austrum.«  Notandum quod non dicitur super quem erat edificium, sed »quasi edificium,« ut uidelicet ostenderetur quod non corporalis, sed spiritalis ciuitatis edificio cuncta dicerentur, qui enim non se edificium, sed quasi edificium uidisse perhibet. Cor audientium ad spiritalem fabricam mittit, sicut per Psalmistam dicitur: »Ierusalem que edificatur ut ciuitas .« Quia enim in illa terrene pacis uisio ex sanctorum ciuium congregatione construitur, Ierusalem celestis ut ciuitas edificatur. Quia tamen in hac peregrinationis terra dum flagellis percutitur, tribulationibus tunditur, eius lapides quotidie quadrantur: et ipsa est ciuitas, scilicet sancta Ecclesia, que regnatura in celo adhuc laborat in terra, in qua  »magnus Dominus et laudabilis nimis in ciuitate Dei nostri in monte sancto eius .«  Et in turribus ciuitatis isius Deus cognoscitur quando suscipiet eam, de qua et alibi: »Fluminis impetus letificat ciuitatem Dei .« Et: »Non potest abscondi ciuitas super montem posita ,« que loquitur in Isaia: »Ego ciuitas firma, ciuitas que oppugnatur .« Non dixit que expugnatur, sed oppugnatur: que edificata est super petram, et nulla tempestate concutitur.  Que uidelicet ciuitas habet hic in sanctorum moribus magnum iam edificium suum. In edificio quippe lapis lapidem portat, qui lapis super lapidem ponitur, et qui portat alterum portatur ab altero: sic itaque sic in sancta Ecclesia, unusquisque  et portat alterum et portatur ab altero. Nam uicissim se proximi tolerant, ut per eos edificium caritatis surgat. Hinc enim Paulus admonet dicens: »Inuicem onera uestra portate, et sic adimplebitis legem Christi .« Cuius legis uirtutem denuntians, ait: »Plenitudo legis caritas .« Si enim ego uos portare negligo in moribus uestris, et uos me intolerare contemnitis in moribus meis. Charitatis inter nos edificium unde surgit, quos uicaria dilectio per patientiam non coniungit. Lapides uero qui in summitate atque extremitate fabrice ponuntur, ipsi quidem portantur ab aliis, sed alios nequaquam portant. Quia et hi qui in finem Ecclesie, id est, in extremitate mundi nascituri  sunt, tolerantur quidem a maioribus, ut eorum mores ad bona merita componantur, sed cum eos non sequuntur qui per illos proficiant, nullus super se fidelis fabrice iam lapides portat. Nunc itaque alii portantur a nobis, nos uero portati sumus ab aliis. Omne autem pondus fabrice funda mentum portat, quia mores simul omnium solus Redemptor noster tolerat, de quo Paulus ait: »Fundamentum aliud nemo potest ponere preter id quod positum est .« Et notandum quod eamdem ciuitatem quam Propheta conspexit ad austrum uergentem uidit. Auster enim uentus qui in sancti Spiritus typo poni soleat, si qui in sacro eloquio studiosi sunt recognoscunt. Sicut e contrario per aquilonem sepe diabolus designatur, quia et ille retaxat in calore,  et constringit in frigore. Et ueritas dicit: »Postquam abundauit iniquitas, refrigescet caritas multorum .« Hec ergo ciuitas ad austrum uergere dicitur, ac si aperte diceretur. Quod prior illa ciuitas synagoga in infidelibus suis ad aquilonem stetit, que in frigore perfidie durauit. Sancta uero Ecclesia que caritatem fidei concepit per calorem ad austrum uergit, et quasi calido uento inuititur que non in sua fiducia, sed in dono spiritalis gratie letatur.

Et introduxit me illuc.  Et subauditur manus Dei. Illuc autem, hoc est, quasi ad edificium ciuitatis, ut inibi cuncta que erant intrinsecus demonstraret.  Celestis ciuitatis edificium ille intrat, qui in sancta Ecclesia bonorum uias imitando  considerat: Intrare quippe est edificium super electos sancte Ecclesie qualiter in Domino proficiunt amando considerare. Quisquis ergo in sancta Ecclesia considerare sollicite studet, ut aut in bonorum coniugatorum uitam, aut in arce continentium, et omnia que sunt huius mundi derelinquentium, aut etiam in predicatorum summitate proficiat, iam ciuitatis in montem posite edificium intrauit. Nam qui considerare meliorum uitam ut proficiat negligit, adhuc extra fabricam stat: et si honorem quem iam sancta Ecclesia in mundo habet admiratur quasi edificium foris conspicit et obstupescit: et quia exterioribus solis intentus est, intus ingressus non est.

»Et ecce uir cuius erat species quasi species eris.«  Ipse signatur in uiro qui figuratur ex monte: uir autem iste metiri edificium dicitur. Et recte Dominus per uirum signatur et montem: quia et ipse omnia intra sanctam Ecclesiam disponit iudicando, et ipse eamdem sanctam Ecclesiam portat, et portando ad celestia subleuat. Sic in sancto quoque Euangelio isdem Redemptor noster loquitur dicens: »Qui intrat per ostium, pastor est ouium .« Et paulo post: »Ego sum ostium.« Atque iterum post pauca subiungit: »Ego sum pastor bonus.« Si igitur ipse pastor et ipse ostium, et intrat pastor per ostium, cur non hoc in loco, et ipse mons et ipse uir intelligitur qui edificium metitur in monte, ille uidelicet uir de quo scriptum est: »Ecce uir,  Oriens nomen eius .«  Habebat autem speciem nequaquam electri, ut in principio huius uoluminis dicitur; neque accinctus erat zona aurea, ut in Ioannis Apocalypsi  continetur, sed habebat speciem iuxta hebraicum quasi eris. Hec enim materia cunctis metallis uocalior est, et tinnitu longe resonat. Unde et in Daniel  in imagine que erat ex auro, argento, ere, ferroque compacta, regnum Alexandri atque Grecorum in eris similitudine demonstratur, ut Grece lingue eloquentia signaretur: Per quam manifestum est adhuc eos indigere doctrina qui templi spiritaliter edificandi, necdum plena nouere mysteria. Cuncti autem nouimus metallum eris ualde esse durabile atque omnimodo sonorum.  Quid est ergo  quod aspectus mediatoris Dei et hominum speciei comparatur eris, nisi hoc quod aperte nouimus, quia unigenitus Filius formam serui accipiens fragilitatem carnis humane per resurrectionis sue gloriam uertit in eternitatem: quia in eo caro facta est iam sine fine durabilis: Nam »surgens a mortuis iam non moritur, et mors ei ultra non dominabitur .« Quid est autem quod ipsa eius incarnatio sono metalli comparatur, nisi quod per eamdem assumptionem humanitatis nostre insonuit omnibus gloria maiestatis sue?

»Et funiculus lineus in manu eius.«  In Septuaginta interpretibus funiculus lineus non habetur, sed »funiculus cementariorum.« Funiculus quoque erat lineus siue cementariorum in manu  eius, de quo in Zacaria scriptum est , quod funiculum habuerit geometricum, ut latitudinem et longitudinem urbis metiretur. Cementariorum autem uel angelorum qui Dei imperio ministrabant, uel Moysi et omnium prophetarum atque apostolorum qui edificant ciuitatem Dei, et adiutores uel ministri sunt Dominice uoluntatis.  Quid aliud cementarios quam sanctos doctores accepimus, qui loquendo spiritalia ad celeste edificium uiuos lapides, id est, electorum animas componunt? Quidquid enim antiqui Patres, quidquid prophete, quidquid apostoli, quidquid apostolorum successores locuti sunt, quid aliud fuit quam compositio lapidum, in hac que quotidie construitur fabrica sanctorum. In funiculo autem cementarii hoc agi solet,  ut cognosci equalitas uel rectitudo surgentis parietis debeat: et si lapis intus est, foras dicitur, si exterius prominet, interius reuocatur. Et certe hoc quotidie agit predicatio doctorum ut unaqueque anima cui regiminis onera suscipere fortasse non expedit, etiamsi foras apparere appetat, interius reuocetur: et rursum que latere uult, et sui tantummodo curam gerere, si sibi ac multis esse utilis potest, etiam cum latere desiderat, exterius producatur ut appareat: sicque fit ut sanctorum lapidum ordo teneatur, dum sepe et uolens ad honorem uenire repellitur, et honorem fugiens in sacri ordinis arce subleuatur. Sed quia sicut per interpretem nostrum didicimus, Hebreorum historia non habet  cementariorum, sed funiculus lineus in manu eius. Hoc quod apud nos certius habetur exponere debemus. Scimus autem quod funiculus lineus subtilior est quam si funiculi fiant aliunde. Et quid in funiculo lineo, nisi subtiliorem predicationem, id est, spiritalem debemus accipere? Censura etenim legis funiculus fuit, sed lineus non fuit: quia rudem populum non subtili predicatione cercuit, in quo per penitentiam non peccata cogitationis, sed operis resecauit: at postquam per semetipsum Dominus etiam cogitationes hominum predicando religauit, et perfectum esse peccatum etiam in corde innotuit, funiculum lineum in manu tenuit. Ait enim: »Audistis quia dictum est antiquis, non mechaberis. Ego autem dico uobis: Qui uiderit mulierem ad concupiscendum  eam, iam mechatus est eam in corde suo.« Funiculus ergo lineus est predicatio subtilis, que mentem audientis ligat, ne se uel in misera cogitatione dissoluat. Quodque sequitur:

»Et calamus mensure in manu eius.«  designat gratiam prophetalem, de qua scriptum est in quadragesimo quarto psalmo: »Linqua mea calamus scribe uelociter scribentis.«  De sancta Ecclesia per prophetam alium Dominus pollicetur, dicens: »Orietur in ea uiror calami et iunci ,« quod in alio loco exposuisse me memini, ut per calamum scriptores, per iuncum uero debeant auditores intelligi. Sed quia ad humorem aque, et iuncus et calamus nasci solent, et ex una eademque aqua utraque proficiunt, et calamus quidem ad scribendum  assumitur, cum iuneo uero scribi non potest. Quid in iunco et calamo acciperemus, nisi quod una est doctrina ueritatis que multos auditores irrigat? sed irrigati, alii ad hoc usque in uerbo Dei proficiunt, ut etiam scriptores fiant uidelicet tanquam calami, alii uero uerbum uite audiunt, bone spei et rectorum operum ueritatem tenent, sed tamen ad scribendum nullatenus possunt. Hi quid in aqua Dei nisi quidam ut ita dicam iunci sunt? Qui quidem uiri discendo proficiunt, sed litteras exprimere nequaquam ualent. Redemptor igitur noster quia uerba que dixit etiam per doctorum studium scribi largitus est in manu calamum tenuit: qui calamus mensure dicitur quia ipsa doctorum studia sub quadam occulti iudicii dispensatione retinentur,  ut et aliis legentibus prosint, et aliis legentibus prodesse non possint. Unde sancti apostoli cum magistrum ueritatem sibi apertius loquentem requirerent, cur turbis in parabolis loqueretur, audierunt: Quia »uobis datum est nosse mysterium regni celorum, illis autem non .« uel certe calamus mensure est, quia in ipso sacro eius eloquio quid nobis conscriptum est, occultas esse dispensationes cognoscimus. Nam per incomprehensibile eius iudicium, et alter intra mensuram electorum mittitur, et alter foras relinquitur, ut nullo modo ad electorum numerum pertinere mereatur. Habet ergo funiculum, habet in manu calamum mensure: Qui enim funiculo locum metitur, alibi funiculum trahit,  aliunde retrahit, et huc ducit, quem aliunde subducit. Sic nimirum sic redemptor noster in collectione hominum facit, dum alios a suis iniquitatibus educit, alios in sua iniquitate derelinquit. In his enim quos colligere dignatus est, occulte mensure funiculum traxit, et ab his quos relinquendos esse iudicauit, quid aliud nisi funiculum retraxit? Ut et boni intra mensuram celestis fabrice teneantur, et mali extra fabricam, in quibus bona que estimentur non sunt, quasi sine mensura remaneant. Hunc funiculum et mensure calamum in manu sua redemptor noster tenuit, cum Paulum apostolum per apparentem uirum Macedonem ammonere dignatus est , ita ut idem Macedo uir diceret, »Transiens adiuua nos.« Et tamen uolentes apostolos ad predicandum  ire in Asiam, non permisit spiritus Iesu. Quid est quod sancti Apostoli, et ibi uocantur ire, ubi fortasse pergere non cogitabant, et illuc ubi desiderabant pergere prohibentur? nisi quia occulti iudicii funiculus, et mensure calamus tenetur in manu, ut et alii uerba uite audiant, et alii nullatenus audire mereantur. Potest etiam calamus mensure Scriptura sacra pro eo intelligi quod quisquis hanc legit, in ea semetipsum metitur, uel quantum in spiritale proficit uirtute, uel quantum a bonis que precepta sunt longe disiunctus remansit, quantum iam assurgat ad bona facienda, quantum adhuc in prauis actibus prostratus iaceat. Sequitur:

»Stabat autem in porta.«  Stabat in  porta, quia per ipsum ad patrem ingredimur, et sine ipso ciuitatem Dei intrare non possimus: ut dignos suscipiat, indignos abiiciat. In porta quoque iudicium est; unde et Propheta dicit: »Oderunt arguentes in porta ;« et in alio loco: »Non confundentur cum loquentur inimicis suis in porta.« Hic uir locutus est ad prophetam, in cuius manu erat funiculus, et cuius erat species quasi eris, et qui calamum tenebat manu locutus ad Ezechielem uerus architectus quem imitabatur et Paulus apostolus dicens: »Quasi sapiens architectus fundamentum posui ,« sapientem autem uocat architectum, ad distinctionem illius qui stultus est. Et in Zacaria  pastor insipiens appellatur.  Quisquis in porta stat, ex quadam  parte intus est, ex quadam foris quia aliud eius foris aspicitur, aliud uero intus absconditur. Redemptor itaque noster incarnatus pro nobis misericorditer ante humanos oculos quasi in porta stetit, qui et per humanitatem uisibilis apparuit, et sese inuisibilem in diuinitate seruauit. Hinc enim Iudei qui hunc ex Prophetarum promissione sustinuerant, perfidie sue confusione turbati sunt per eum, quem ad ereptionem suam uenire crediderant mortalem uidebant. Qui igitur in porta stat, sicut superius dictum est, ex quadam parte foris, ex quadam uero parte intus uidetur. Unde nec ipsa Iudeorum perfidia siue diuine uirtutis est ostensione derelicta. Nam miracula eius uidentes trahebantur, ut crederent,  sed rursum passionem illius perpendentes dedignabantur Deum credere, quem mortalem uidebant: unde factum est ut de eius cognitione dubitarent. uidebant enim esurientem, sitientem, comedentem, bibentem, lassescentem, dormientem, et purum hunc hominem esse estimabant. uidebant mortuos suscitantem, leprosos mundantem, cecos illuminantem, demonia eiicientem, et esse hunc ultra homines sentiebant: sed ipsa eius miracula in eorum corde cogitata humanitas perturbabat, unde sancta Ecclesia sub sponse uoce hunc aperte iam uidere desiderans ait: »En ipse stat post parietem nostrum .« Qui enim humanis oculis hoc quod de mortali natura assumpsit ostendit, et in seipso inuisibilis permansit, in aperto se uidere querenti  quasi post parietem stetit: quia uidendum se manifestata maiestate non prebuit, quasi enim post parietem stetit, qui humanitatis naturam quam assumpsit ostendit, et diuinitatis naturam humanis oculis occultauit. Sed quia uir iste in porta stare dicitur, querendum nobis est utrum facie interius, et tergo exterius stetit. Stat ergo interius, et facie exterius stetit. Qua in re si ea que sunt premissa et subiuncta conspicimus citius qualiter steterit inuenimus. Prius enim dicitur, »Erat quasi edificium ciuitatis uergentis ad austrum, et introduxit me illuc,« et paulo post de eodem uiro subditur, »Stabat autem in porta,« statimque subiungitur: »Et locutus est ad me idem uir.«  Qui enim introducto prophete in edificium, stans in porta locutus  est, profecto constat quia facie interius et tergo exterius stetit. Sed introductus Propheta cum uir stans in porta locutus est, procul dubio faciem ad portam tenebat, unde uerba loquentis audiebat. Quid est ergo quod uir interius aspicit, Propheta foris? Quid est quod eius uiri facies ad edificium, prophete uero oculi sunt ad portam; nisi quod unigenitus Patris idcirco incarnatus est, ut nos ad spiritale edificium, id est, ad sancte Ecclesie fidem introduceret? Cuius oculis edificium suum semper aspiciunt, qui quantum quisque in uirtutibus proficiat, indesinenter attendunt. Propheta uero a porta ad portam respicit, quia qui uerba Dei audit, semper oculos cordis ponere ad exitum debet, et sine cessatione meditari, quando a presenti uita exeat,  atque ad eterna gaudia pertingat. Propter hoc quippe incarnatus est Deus, ut nos introduceret ad fidem, et educeret ad speciem uisionis sue. Unde in sancto quoque Euangelio loquitur, dicens: »Per me si quis introierit, saluabitur: et ingredietur, et egredietur, et pascua inueniet .« Ingredietur uidelicet ad fidem, egredietur ad speciem, pascua uero inueniet in eterna satietate. Hinc etiam Psalmista ait: »Dominus custodiat introitum tuum et exitum tuum .« Custodit enim Dominus uniuscuiusque anime introitum quo intrat ad fidem, exitum quoque quo exiit ad speciem, ut neque intrans ecclesiam erroribus supplantaretur, neque adhuc temporalia ad eternam exiens ab antiquo  hoste rapiatur. uir itaque qui apparuit in porta stetit, atque ita locutus est: quia mediator Dei et hominum Christus iehsu in ipso quoque passionis sue tempore, precepta uite discipulis dedit: ut hi qui in eum credunt, ad portam semper aspiciant, et passionem eius sollicita consideratione pensantes, a suo quoque exitu cordis oculos non auertant. Nos quoque cum iam claustra carnis despicere mortalitatis nostre angustias per mortalitatis desiderium transire, in superne lucis libertatem tendere, ad celestis patrie gaudia anhelare ceperimus, ad portam oculos tenemus: quia dum a sacramentis temporalibus transire ad eterna cupimus, quasi iam presenti uite terga dedimus, et cordis faciem in desiderio exitus nostri habemus.

 »Fili hominis, uide oculis tuis et auribus tuis audi.« Ad testimonium spiritalium rerum deducto, quid est quod dicitur uide oculis, et additur tuis? et cum subditur: audi auribus, adiungitur tuis? Sed sciendum quod oculi atque aures corporis adsunt etiam carnalibus, eisque sunt in usu rerum que corporaliter uidentur. Oculi uero atque aures cordis solummodo spiritalium sunt, qui inuisibilia per intellectum uident; et laudem Dei sine sono audiunt. Has omnipotens Dominus aures querebat cum diceret: »Qui habet aures audiendi audiat .« Cur propheta quotiens ad uidenda spiritalia ducitur, »filius hominis« appellatur, nisi quia in hac appellatione memorata semper quod est ex infirmitate, ne extollatur de contemplationis magnitudine.  Et notandum quia diuersa sunt ut dicatur oculis tuis uide, auribus tuis audi, et tamen filius hominis uocetur. Sed per hec uerba quid ei aliud aperte dicitur nisi spiritalia spiritaliter aspice? Et tamen carnalis infirmitatis tue memorare. Hinc est etiam quod plerumque, qui plus in contemplatione rapitur, contingit ut amplius in tentatione fatigetur. Sicut quibusdam sepe contingere bene proficientibus solet, quorum mentem dum aut compunctio afficit, aut contemplatio super semetipsum rapit, statim etiam tentatio sequitur, ne de his ad que rapta est extollatur. Nam compunctione uel contemplatione ad Deum erigitur, sed tentationis sue pondere reuerberatus ad semetipsum; quatenus tentatio aggrauet, ne contemplatio inflet, et item  contemplatio eleuet, ne tentatio demergat. »uide, inquit, oculis tuis et auribus tuis audi.«  Non oculis carnis, sed spiritus: nec auribus corporis, sed anime. »Leuate, inquit, oculos uestros, et uidete quia messes iam albe sunt ad metendum .« Et: »Qui habet aures audiendi audiat .« uidetur autem edificatio ciuitatis, et auditur ordo ceremoniarum, et sacerdotum terreque descriptio. Nec sufficit precepisse ut cerneret oculis, et audiret auribus: sed adiecit, »et pone cor tuum in omnia;« siue, »et pone in corde tuo omnia que ego ostendam tibi.« Nihil enim prodest uidisse et audisse, nisi ea que uideris et audieris in memorie reposueris thesauro. Quando autem dicit: »Omnia  que ego ostendam tibi,« intentum facit auditorem. Facit et cordis oculis preparatum, ut memoriter teneat que sibi ostendenda sunt, quia ut omnia ostendantur tibi, adductus es huc. Quo dicto ostendit specialiter nichil theoria et scientia dulcius quam propheta desiderat, dicens: »Unam petii a Domino, hanc requiram, ut inhabitem in domo Domini per omnes dies uite mee: ut uideam uoluptatem Domini, ut uisitem templum eius .« Unde iungit et loquitur: »Domine, dilexi decorem domus tue, et locum habitationis glorie tue .« Annuntia, inquit, omnia, que tu uides, domui Isrel, ut qui per se uidere non possunt, per te discant que tibi a Domino demonstrantur. Domui autem Isrel, his qui mente conspiciunt Deum, de quibus  erat et Nathanel, qui Christum studiosissime requirebat, et meruit audire: »Ecce uerus Isrelita in quo dolus non est .« uidet quippe ut annuntiet qui in eo quod ipse profecerit, etiam predicando de profecto proximi curam gerit: Unde et alibi scriptum est, »Qui audit, dicat ueni.« Cui enim iam uox uocantis Dei efficitur in corde, necesse est, ut proximo predicationis officium erumpat in uoce, et idcirco alium uocet, qui iam ipse uocatus est.

»Et ecce murus forinsecus in circuitu domus undique.«  Plerumque in sacro eloquio ex protectionis sue munimine murus dici ipse incarnatus Dominus solet, sicut de sancta Ecclesia per Prophetam dicitur. Ponetur in ea murus et antemurale.  Ipse enim nobis murus est, qui nos undique custodiendo circumdat. Antemurale autem muri nostri prophete omnes fuerunt, quia priusquam Dominus appareret in carne, ad construendam fidem prophetando missi sunt. Et notandum quod iste murus spiritalis edificii esse forinsecus dicitur. Murus quippe qui ad munitionem edificii construitur, non interius, sed exterius poni solet. Quid ergo necessarium fuit ut diceretur forinsecus; dum nunquam poni murus intrinsecus soleat; qui necesse est ut exterius positus ea que intus sunt defendat. Sed in hoc uerbo quid aperte nisi Dominica incarnatio demonstratur? Murus enim nobis intus est Deus: murus uero foris est, Deus homo. Unde ei per quemdam prophetam dicitur: »Existi in salutem populi  tui, ut saluos facias christos tuos .« Iste etenim murus incarnatus uidelicet Dominus murus nobis non esset, etsi forinsecus non fuisset, quia intus nos non protegeret; si exterius non appareret. Sed neque hoc negligenter pretereundum est, quod idem murus positus dicitur, in circuitu domus undique. Domus quippe Dei non solum sancti angeli, de quibus Psalmista ait: »Domine, dilexi decorem domus tue ,« et locum tabernaculi glorie tue, sed etiam nos sumus, quorum mentes inhabitare dignatur. Et murus undique in circuitu domus est, quia unigenitus Patris qui sursum est, firmitas angelorum, ipse deorsum factus est redemptio hominum Illis fortitudo ne cadant, nobis adiutorium  ut surgamus post casum. Si uero per domum Dei hoc loco sola redemptorum hominum multitudo signatur, undique nobis Dominus et per circuitum murus est: qui ut nos perfecte custodiret, omnia que docuit ostendit. Sicut scriptum est: »Que cepit iehsu facere et docere .« Quia enim uocare nos ad celestem patriam uenit, nimirum nos despicere bona transitoria docuit, et mala temporalia non timere. Unde et opprobria despexit, iniurias pertulit, mortem non timuit, crucis patibulum non refugit. Et cum hunc uoluissent rapere, et regem constituere, statim fugit; quid nobis aliud his exemplis innuens, nisi ut debeamus huius mundi et aduersa non metuere, et prospera uitare? Quia plus plerumque eius bona occupant animum, quam mala  perturbant. Ante passionem uero suam contumelias audiuit, nec tamen contumelias reddidit, traditorem suum diu tacitus pertulit, et ficte salutanti dare osculum non recusauit. Suscepit mortem, ne mori timeremus. Ostendit resurrectionem, ut nos resurgere posse crederemus. Post passionem quoque suam de his qui se crucifixerant ad fidei gratiam uocauit, donum pro iniquitate reddidit. Qui ergo nos exemplo suo de omnibus instruxit, murus nobis per circuitum et undique factus est. Sequitur:

»Et in manu uiri calamus mensure sex cubitorum et palmo.«  Calamus autem mensure qui habebat sex cubita et palmum, illud significat notam esse Deo conuersationem nostram, que in sex diebus, in quibus mundus factus est continetur,  et notam esse et [ei] rationem operum singulorum, ut aliud ad opera pertineat, aliud ad mentem. Unde et latitudo equa est altitudini, quorum latitudo ad opera ut diximus, altitudo refertur ad animum, qui ad alta festinat. Illud autem semel monuisse sufficiat, nosse me cubitum et cubita neutrali appellari genere. Sed pro simplicitate et facilitate intelligentie uulgique consuetudine ponere et genere masculino: non enim cure nobis est uitare sermonum uitia, sed Scripture sancte obscuritatem quibuscunque uerbis edisserere.  Quia per calamum Scriptura sacra signatur, preterita lectione iam diximus, quia calamus mensure esse dicitur, quia in ipsam omnem uite nostre actionem metimur: ut scilicet uideamus uel quantum proficimus,  uel quantum longe a profectu distamus. Nam sepe aliquid agentes iam cuiusdam meriti esse nos credimus: sed cum ad uerba Dei recurrentes, precepta sublimia audimus, ibi cognoscimus quantum a profectione minus habeamus. Calamus ergo mensure est qui per manus scribentium uita mensuratur auditorum. Qui calamus in manu uiri esse dicitur, siue quia sacrum eloquium in potestate est mediatoris Dei et hominum hominis Christi Iesu. Seu certe quia hoc quod scribi uoluit operando compleuit. Idem uero calamus sex cubitorum esse describitur. Due etenim uite sunt, in quibus nos omnipotens Deus per sacrum eloquium erudit: actiua uidelicet et contemplatiua. Et per sex cubitos quid  aliud quam actiua exprimitur? quia sexto die perfecit Deus omnia opera sua. Palmus uero qui super sex cubitos esse dicitur, iam de septimo est, sed tamen cubitus non est. Actiua ergo uita signatur per sex cubitos, et contemplatiua per palmum, quia illam opere perficimus. De ista uero etiam cum cor tendimus, uix parum aliquid attingere ualemus. Actiua enim uita est, panem esurienti tribuere, uerbo sapientie nescientem docere, errantem corrigere, ad humilitatis uiam superbientem proximum reuocare, infirmitatis curam gerere, que singulis quibusque expedient dispensare, et commissi nobis qualiter subsistere ualeant, prouidere. Contemplatiua uero uita est, caritatem quidem Dei et proximi tota mente retinere, sed ab exteriore actione  quiescere, soli desiderio conditoris inherere, ut nichil iam agere libeat, sed calcatis curis omnibus ad uidendam faciem sui creatoris animus inardescat, ita ut iam nouerit carnis corruptibilis pondus cum merore portare, totisque desideriis appetere, illis hymnidicis angelorum choris interesse, admisceri celestibus ciuibus, de eterna in conspectu Dei incorruptione gaudere. In palmo itaque manus et digiti tenduntur, sed parum quidem quid de mensura cubiti per palmum contingitur, quia quantolibet amore animus ardeat, quantalibet uirtute se in Deum et cogitatione tetenderit, non iam quod amat perfecte uidet, sed adhuc inchoat uidere quod amet: quia sicut fortissimus predicator dicit: »uidemus nunc per speculum in enigmate, tunc autem facie  ad faciem .« Et: »Nunc cognosco ex parte, tunc autem cognoscam sicut et cognitus sum .«

»Et mensus latitudinem edificii calamo uno, altitudinem quoque calamo uno.«  Omnipotens Deus qui nec in magnis tenditur, nec in minimis angustatur: sic de tota simul Ecclesia loquitur, ac si de una anima loquatur. Et sepe quod ab eo de una anima dicitur, nil obstat si de tota simul Ecclesia intelligatur. Latitudo itaque edificii ad caritatem pertinet, de qua Psalmista dicit: »Latum mandatum tuum nimis .« Nil enim latius quam omnes in sinu amoris recipere, et nullas odii angustias sustinere. Sic quippe lata est caritas, ut in amplitudine dilectionis sue capere etiam  inimicos possit. Unde et precipitur: »Diligite inimicos uestros, et benefacite his qui uos oderunt .« Considerandum quoque nobis est, quia latitudo in equalitatem, altitudo uero in sublimitatem tenditur. Latitudo ergo pertinet ad caritatem proximi, altitudo ad intelligentiam contemplatoris. Sed latitudo et altitudo edificii uno calamo mensuratur, quia uidelicet unaqueque anima quantum lata fuerit in amore proximi, tantum et alia erit in cognitione Dei. Dum enim se per amorem iuxta dilatat, per cognitionem superius exaltat, et tantum super semetipsam excelsa fit, quantum iuxta se in proximi amorem tendit. Quia edificium quod inhabitat Deus, ex angelica simul et humana  natura perficitur per hoc quod angelica creatura sursum est, et humana adhuc deorsum. Potest per latitudinem atque altitudinem edificii utraque hec creatoris signari, quia ista adhuc in imis deget, illa uero in sublimibus permanet: sed uno calamo mensuratur utraque, quia humilitas hominum quandoque ad equalitatem perducitur angelorum, unde scriptum est: Neque nubent, neque nubentur, sed erunt sicut angeli in celo. Et unde per Ioannem dicitur: »Mensura hominis, que est angeli .« Quia usque ad illam altitudinem glorie homo perducitur, in qua solidatos se angeli letantur. Latitudo ergo edificii tanta est, quanta et altitudo: quia electi quique qui modo in imis laborant, quandoque illis beatissimis spiritibus non erunt inequales.

 »Et uenit ad portam que respiciebat uiam orientalem, et ascendit per gradus eius, et mensus limen porte calamo uno latitudinem, id est, limen unum calamo uno in latitudine.«  Ingreditur igitur uir, cui Oriens nomen est, per portam orientalem, ut illuminet eos quos in prima uestibuli fronte repererit, siue in ipso introitu porte, non per unum, sed per plures gradus, quorum siletur numerus, ut ascensionis appareat difficultas, et quotcunque gradus tibi proposueris, scias minus esse ab eo quod dubium derelinquitur. Istam arbitror portam, de qua et in Psalmis canitur: »Hec porta Domini; iusti intrabunt per eam .«  Quis uero alius porte huius appellatione signatur,  nisi ipse Dominus ac Redemptor noster, qui nobis ianua factus est regni celestis, sicut ipse ait: »Nemo uenit ad Patrem nisi per me .« Sed cum eumdem uirum lineis indutum figuram Domini tenere dixerimus, querendum nobis est, qua ratione conueniat ut idem Dominus per uirum designare ualeat et portam. Dum uir ueniat ad portam numquidnam ipse uenit ad semetipsum? an ita est, quia et in Euangelio ipse testatur, dicens: »Qui non intrat per ostium in ouile ouium, sed ascendit aliunde, ille fur est et latro: qui autem intrat per ostium, pastor est ouium .« Et paulo post dicitur: »Ego sum ostium.« Atque iterum subiungit: »Ego sum pastor bonus.« Si ergo pastor intrat per ostium, et ipse est ostium,  ipse pastor, ipse procul dubio intrat per semetipsum. Ecce dum Ezechiel sensum enodare cupimus, de Euangelio etiam questionem legamus. Querendum itaque nobis est qualiter et ipse intret et per semetipsum intret. Dominus etenim ac Redemptor noster cum sancta Ecclesia, quam redemit secundum carnem, una substantia, Paulo attestante, qui ait: »Adimpleo ea que desunt passionum Christi in carne mea, pro corpore est, quod est Ecclesia .« Illius capitis corpus Ecclesia est, et huius corporis caput Christus. De quo suo capite exaltauit corpus, id est sancta Ecclesia, cum per Psalmistam dicit: »Nunc autem exaltauit caput meum super inimicos meos.« Quia enim quandoque ipsa  etiam exaltanda est, iam nunc caput suum super inimicos suos exaltatum gaudet in celis. Cum ergo electi quique ad uitam perueniunt, quia membra eius per eum intrant ad eum, ipse per se intrat ad se: ipse enim in suis membris est, qui intrat: ipse caput ad quod intrantia membra perueniunt. Quod et Ezechiel propheta multipliciter insinuat, qui uirum uenisse dicit ad portam, que eadem porta sit, ostendit dicens: »Que respiciebat ad uiam orientalem.« Et ipse enim nobis est uia qui dixit: »Ego sum uia et ueritas .« Ipse etiam orientalis uia de quo scriptum est: »Ecce uir, Oriens nomen eius .« Porta ergo uiam orientalem respicit, quia illum signat, qui nobis iter ad ortum luminis fecit. Potest etiam porte nomine  unusquisque predicator intelligi quia quisquis nobis ianuam regni celestis ore suo aperit, porta est. Unde et duodecim porte, uel in Ioannis Apocalypsi , uel in extrema huius prophete uisione describuntur. Potest etiam porte nomine Scripture sacre scientia non inconuenienter intelligi, que dum nobis intellectum aperit, celestis regni ianuam pandit. Possumus porte nomine et fidem accipere, quam primam contingimus, ut ad uirtutum edificia intremus. »Ascendit, inquit, per gradus eius.« Quid enim per gradus sunt huius porte, nisi merita uirtutum? Nisi enim in cognitione mediatoris Dei et hominis Christi Iesu, seu in scientia diuini eloquii, seu in ipsa fide quam de illo accepimus, quibusdam gradibus ad altiora incrementa peruenimus.  Nemo enim repente fit summus, sed in bona conuersatione a minimis quisque inchoat, ut ad magna perueniat. Hos nimirum gradus Dominus sub messis nomine describit, dicens : »Sic est regnum Dei; quemadmodum si iactet homo semen in terra, et dormiat, et exsurgat nocte ac die, et semen germinet et crescat, dum nescit ille. Ultro enim terra fructificat, primum herbam, deinde spicam, deinde plenum frumentum in spica. Et cum se produxerit fructus, statim mittit falcem, quoniam adest tempus messis.« Semen homo iactat in terra, cum cordi suo bonam intentionem inserit. Et postquam semen iactauerit, dormit, quia iam in spe boni operis quiescit. Nocte uero exsurgit ac die qui inter aduersa et prospera proficit. Et semen germinat  et crescit dum ille nescit, quia et eum adhuc metiri incrementa sua non ualet, semel concepta uirtus ad profectum ducitur. Et ultra terra fructificat, quia preueniente se gratia mens hominis spontanea ad fructum boni operis surgit. Sed hec eadem terra primum herbam, deinde spicam, deinde plenum frumentum producit in spicam. Herbam quippe producere est inchoationis bone adhuc teneritudinem habere. Ad spicam uero herba peruenit, cum uirtus animo concepta ad profectum boni operis pertrahit. Plenum uero frumentum in spica fructificat, quando iam in tantum uirtus proficit, ut esse robusti et perfecti operis possit. Id cum se produxerit fructus, statim mittit falcem, quoniam adest  tempus messis: Omnipotens enim Deus producto fructu falcem mittit, et messem suam desecat: quia cum unumquemque ad opera perfecta perduxerit, eius temporalem uitam per emissam sententiam incidit, ut granum suum ad celestia horrea perducat. uir ergo uestitus lineis uenit ad portam, quia Dominus ac Redemptor noster membris suis intrantibus perducitur ad se, et ascendit per gradus eius, quia nobis proficientibus eo nobis amplius exaltatur, quo altus et incomprehensibilis esse cognoscitur. In uirtutum quippe nostrarum gradibus ipse ascendere dicitur, quia tanto ipse sublimior nobis ostenditur, quanto noster animus a rebus infimis separatur. Et mensus est, inquit, limen porte calamo uno in latitudinem, id est, limen unum calamo  uno in latitudine.  Mensusque est limen porte, ut scire ualeamus omnia patere notitie Dei. Quod limen in latitudine unius dicitur calami, et de altitudine siletur ac longitudine: uia enim est et introitus per eam, ad interiora pergendum est.  Cur postquam dictum est limen porte statim subiungitur limen unum, nisi quia aperte innuit, quod adhuc inferius limen aliud dicatur': porta autem a limine surgit, ut porta sit. Si igitur porta Dominus, quis huius porte limen est, nisi illi antiqui patres, ex quorum progenie Dominus incarnari dignatus est, sicut per Paulum dicitur: »Quorum patres ex quibus Christus secundum carnem, qui est super omnia Deus benedictus in secula .« Notandum uero est in hac Pauli sententia  quod dii et ceteri homines sunt uocati, sicut Moysi dicitur: »Ponam te in deum Pharaoni .« Et per Psalmistam dicit Dominus: »Ego dixi: Dii estis .« Et rursum: »Deus stetit in synagoga eorum .« Sed aliud est nuncupatiue, aliud naturaliter dici Deum. Etsi Moyses in deum Pharaoni est positus, sed deus intra omnia, non deus super omnia dicitur. Qui uero est in utero uirginis incarnatus, Deus super omnia uocatur. Itaque limen porte sunt patres, de quibus ille natus est, qui nobis aditum regni celestis aperuit. Limen autem porte uno calamo mensuratur, qui ipsi antiqui patres qui potuerunt Redemptorem nostrum et prophetando, et bene uniendo predicare, tanquam sex cubita in perfectione operis et palmum  in inchoatione contemplationis habuerunt. Qui enim eorum uitam in unitate fidei, et perfecta operatio et inchoata contemplatio sublimen reddidit, et in uno calamo mensura liminis fuit. Sequitur:

»Et thalamum uno calamo in longum, et uno calamo in latum.«  Licet in hoc loco Septuaginta superflue longitudinem, uelut in plerisque codicibus continetur, latitudinem dixerint, cubicula autem dixerint thalamum, et , qui tam in longum quam in altum singulos habeant calamos, sed inter thalamum et thalamum quinque sint cubita, ut interiora cubiculorum plenam habeant mensuram calami, id est, sex cubitorum et palmi unius, dum opera pariter ratioque consentiunt.  Ea uero que extrinsecus sunt, hoc est inter thalamum et thalamum quinque cubita, necdum enim Christi secreta penetrarunt, nec possunt dicere: »Introduxit me rex in cubiculum suum .« Et alibi: »Omnis gloria filie regis intrinsecus ;« sed discipulis cum Christo domi commorantibus mysteria eius audire non possunt, et foras ad se cupiunt Dei exire sermonem: et propterea quinque cubitorum mensura in eis ponitur, ut ad sensus quinque omnia referre doceantur.  Consideremus quid agi in thalamo soleat, atque exinde hoc quod in sancta Ecclesia agitur, colligamus: in thalamo quippe sponsus et sponsa federantur sibique in amore iunguntur: quid ergo sunt in sancta Ecclesia thalami, nisi eorum  corda in quibus anima per amorem sponso inuisibili iungitur, ut eius desiderio ardeat, nulla iam que in mundo sunt concupiscat, presentis uite longitudinem, penam deputet, exire festinet, et amoris amplexu in celestis sponsi uisione requiescere? Mens itaque que iam talis est, nullam presentis uite consolationem recipit, sed ad illum quem diligit medullitus suspirat, feruet, anhelat, anxiatur, uilis ei fit ipsa salus sui corporis, quia transfixa est uulnere amoris. Unde et in Canticis canticorum dicit: »uulnerata caritate ego sum .« Mala salus est cordis que dolorem huius uulneris nescit. Cum uero anhelare iam in celeste desiderium, et sentire uulnus amoris ceperit, fit anima salubrior ex uulnere, que prius egrotabat  ex salute: menti autem sponsum suum fortiter amanti, de mora uite presentis una solet esse consolatio; si per hoc quod ipsa ab eius uisione differtur, aliorum anime eius uerbo proficiant, et ad celestem sponsum amoris facibus inardescant. Pensemus rogo qualis thalamus Pauli mens fuerat, qui dicebat: »Quia mihi uiuere Christus est, et mori lucrum .« Omnipotenti Deo in quanto se amore coniunxerat, qui sibi uitam Christum tantummodo, et mori lucrum esse deputabat. Hinc est quod iterum dicit: »Desiderium habens dissolui, et cum Christo esse multo magis melius.« Sed ecce qui dissolui desideras, quo amore langueas uidemus, qui interim differri te conspicis, fulciri quare floribus non requiris? Querit plane; nam  sequitur: »Permanere autem in carne necessarium, propter uos,« et proficientibus discipulis dicit: »Que est enim nostra spes, aut gaudium, aut corona glorie, nonne uos ante Dominum nostrum Iesum?« Hinc est quod idem thalamus uno calamo in longum, et uno calamo in latum dicitur mensus. Longitudo quippe ad longanimitatem exspectationis pertinet, et latitudo ad amplitudinem caritatis. Tantum ergo unusquisque thalamus habet in longitudine, quantum et in latitudine habere potuerit: quia mens celesti desiderio succensa quanto amore habuerit ad colligendum proximum, tantam et longanimitatem exhibet ad exspectandum Deum, et patienter portat moras longitudinis, qui se in profectum  proximi dilatat amplitudine caritatis. Potest etiam ipsa longitudo longanimitatem patientie, que exhibetur proximo, designare. Et quia latitudo caritatem signat, que sinum mentis aperit, et amicos simul atque inimicos in amorem recipit, tanta est longitudo thalami, quanta latitudo: quia quantum lata mens fuerit per amorem, tantum erit et patiens per longanimitatem: nam tantum quisque portat proximum, quantum amat. Sequitur:

»Et inter thalamos quinque cubitos.«  Unum supra thalamum dixerat, et postmodum esse quinque cubitos inter thalamos narrat, ea uidelicet ratione qua multi thalami unum faciunt: sicut multe ecclesie una ecclesia uocatur. Unde et in Ioannis Apocalypsi  septem Ecclesiis scribitur,  per quas una catholica designatur. Hi itaque qui in sancta ecclesia, sicut diximus, feruenti amore Deum uidere sitiunt, eique iam per desiderium coniunguntur, thalami uocantur. Sed tamen sunt in ea quidam qui penetrare subtilia non ualentes, et quinque adhuc corporis sensibus depressi, tanto minus amant eum qui fecit omnia, quanto amplius in his que facta sunt illigantur: et iam quidem exercere in timore Domini et amore proximi tendere student, bona opera corporaliter agere, eleemosynis peccata redimere, sed quia in amore intimo ardere ad celeste desiderium nesciunt, quasi adhuc deuincti corporis sensibus tenentur. Isti itaque thalamus non sunt, sed tamen inter thalamos continentur, qui per eorum ducatum, qui  uisionem Dei perfecte diligunt, et ipsi ad profectum mentis ducuntur. Inter thalamos ergo quinque sunt cubiti: quia hi qui ab exterioribus quinque sensibus adhuc ad intellectum mysticum non assurgunt, dum inter eos sunt qui spiritu amoris feruent, uelut manentes inter thalamos in fidei constructione proficiunt, et a mensura celestis edificii disiuncti non sunt: nam et paulisper se ab appetitu corporalium sensuum abstrahunt, et dilatato mentis spatio imitantur caritatem quam conspiciunt, hinc inde ad thalamos extenduntur. Quod ergo non per sex cubitos, sed per quinque descripti sunt, ipsa adhuc eorum imperfectio designatur: sed tamen per bonum desiderium in mensura spiritalis edificii esse memorantur: quia et uoce sancte  ecclesie per Psalmistam dicitur: Imperfectum meum uiderunt oculi tui, et in libro tuo omnes scribuntur ; quia iterum Psalmista dicit: »Benedixit omnes timentes se Dominus pusillis cum maioribus.« Hi itaque et imperfecti sunt et pusilli: in quantum tamen cognoscere preualent, et Deum et proximum diligunt, atque ideo bona que possunt, non negligunt operari. Quia etsi necdum ad spiritalia dona proficiunt, ut uel ad perfectam operationem, uel ad succensam contemplationem animum capere preualeant, non recedunt: unde fit ut ipsi quoque, etsi minori loco, in sancte tamen ecclesie edificatione sint positi, quia etsi ad doctrinam, si ad prophetiam, si ad  miraculorum gratiam, si ad contemptum mundi plenius exsequendum, fortasse minores sunt, tamen in timoris et amoris fundamento sunt in quo solidantur, quia etsi igne celestis desiderii non ardent, in ipsis exterioribus que exercere sufficiunt, uapore caritatis animantur, et inter proximorum precellentium edificia continentur. Sequitur:

»Et limen porte iuxta uestibulum porte intrinsecus calamo uno.«  Limen quoque alterius porte, siue ut in Septuaginta continetur, secundi uestibuli et tertii eiusdem unius calami mensure est. Post quod uestibulum eius, hoc est limen porte introitum octo ponuntur cubita, ut interiora uestibuli nequaquam septenarium numerum et sex cubita et palmum unum, sed octonarium numerum  teneant qui ad resurrectionis et diei Dominice pertinent sacramentum.  Dum limen quod modo describitur iuxta uestibulum porte intrinsecus esse memoratur, aperte ostenditur, quia limen quod prius descriptum est, extrinsecus fuit. Sed si porta est Dominus, quod sit limen porte intrinsecus et extrinsecus requiramus. Per limen etenim portam unusquisque ingreditur. Et que sunt duo hec limina, nisi patres testamenti ueteris, et patres testamenti noui? Non solum quippe hi de quibus Dominus incarnari dignatus est, sed omnes testamenti ueteris patres porte huius limen fuerunt, quia hi qui eum predicare, et in eo sperare meruerunt, cunctis ad eum uenientibus aperuerunt aditum fidei, ut omnis qui crediderit Dominum quasi  iam portam huius liminis intraret. Sed cur ante limen exterius, et post limen interius dicitur? nisi quia prius testamenti ueteris patres, postmodum noui testamenti doctores fuerunt. Recte autem limen exterius testamenti ueteris patres designat: quia per eorum predicationem opera peruersa punita sunt. Predicta uero nouorum patrum uniuscuiusque animus etiam ab illicitis cogitationibus cercetur, dum reatus esse perfectus, et in deliberatione cordis ostenditur. Illi quippe a flagitiis, a crudelitatibus, a rapinis auditorum animas prohibere curauerunt: isti uero dum non solum peruersa opera, sed etiam illicita cogitationum resecant, quid nobis aliud nisi limen intrinsecus facti sunt? Unde et ipsa ueritas loquitur, dicens: »Audistis  quia dictum est antiquis: Non occides: qui autem occiderit reus erit iudicio. Ego autem dico uobis: Quia omnis qui irascitur fratri suo sine causa, reus erit iudicio .« Recte quoque exterius limen illos patres designat, qui ab ipsa incarnatione Redemptoris nostri per interualla temporum longius constituerunt. Et quidem ab Abel sanguine passim iam cepit ecclesia, et una est ecclesia electorum precedentium atque sequentium, sed tamen quia discipulis dicitur: »Multi reges et prophete uoluerunt uidere que uidetis, et non uiderunt.« Antiquis patribus quasi foris stetisse est Redemptoris nostri presentiam corporaliter non uidisse. Exterius igitur, sed tamen non diuisi a sancta  Ecclesia fuerunt: quia mente, opere, predicatione, ista iam fidei sacramenta tennerunt. Istam sancte Ecclesie celsitudinem conspexerunt, quam nos non adhuc prestolando, sed iam habendo conspicimus: sicut enim nos in preterita passione Redemptoris nostri, ita illi per fidem in eadem uentura saluati sunt: illi ergo foris non extra mysterium, sed extra tempus. Sin uero portam scripturam sacram hoc loco accipimus, ipsa quoque duo limina habet: et exterius et interius, quia in littera diuiditur et allegoria. Limen quippe Scripture sacre exterius littera, limen uero eius interius allegoria: quia enim per litteram ad allegoriam tendimus, quasi a limine quod est exterius uenimus. Et sunt in ea permulta que ita iuxta litteram mentem edificant, ut per  hoc quod exterius agitur, audientis mens interius trahatur. Ibi quippe inuenimus predicamenta operis, et exempla uirtutis. Ibi iubetur quid agere etiam corporaliter debemus. Ibi hoc quod ad operandum precipitur in sanctorum uirorum ac fortium actione monstratur. Ut postquam nos apertiora precepta atque exempla uirtutum ad bonam operationem instruunt, tunc ad limen interius, id est ad intellectum mysticum intime contemplationis, tendamus si possumus pedem mentis. Notandum uero quod limen porte uno calamo mensuratur. Calamus autem in sex cubitis et palmo tenditur. Quia uidelicet in Scriptura sacra et doctrina perfecte operationis, et initium superne contemplationis inuenitur. Sin uero porta hoc loco unusquisque predicator accipitur,  limen exterius in porta est uita actiua, limen uero interius uita contemplatiua. Per illam quippe ambulatur in fide: per hanc uero festinatur ad speciem. Illa exterius ducit ut unusquisque bene uiuere debeat: ista interius perducit, ut ex bona uita ad gaudia eterna pertingat.

»Et mensus est uestibulum porte octo cubitorum, et frontem eius duobus cubitis. uestibulum autem porte erat intrinsecus.« : uir cuius erat species quasi species eris mensus est uestibulum porte octo cubitorum, et frontem eius duobus cubitis: ac ne hoc uestibulum extra portam esse crederemus, subditur: »uestibulum autem porte erat intrinsecus.«  Et in fronte, inquit, eiusdem uestibuli duo erant cubita, que uel ad utrumque  pertinent instrumentum, uel ad litteram et spiritum, uel ad mysterium forcipis, qua in Isaia  de altari carbo comprehenditur, et defertur ad prophete labia purganda. Et ut sciamus quod sit hoc uestibulum quod octo et duobus cubitis terminatur, ponit manifestius: uestibulum autem porte erat intrinsecus per quod peruenimus ad templum Dei.  Quid ergo per interius uestibulum, nisi eterne uite latitudo signatur, que modo intra angustias uite presentis iam per spem mente concipitur. De qua per Psalmistam dicitur: »Intrate portas eius in confessione, atria eius in hymnis confessionum .« Cum enim peccata nostra per lacrymas confitemur, anguste uie portam ingredimar:  sed cum post hec ad eternam uitam perducimur, porte nostre atria in confessionum laudem intramus. Quia ibi iam angustia non erit cum nos letitia eterne solemnitatis assumpserit. Propter confessionis nostre angustiam ueritas dicit: »Intrate per angustam portam.« Et cum se Psalmista recipi in latitudine gaudii eterni presumeret, dicebat: Statuisti in loco spatioso pedes meos . Ad atrium ergo per portam tenditur: quia in latitudine solemnitatis pertingitur ab angustia confessionis. Illa itaque gaudia que apud Dauid atria, hec apud Ezechielem uestibulum intrinsecus uocantur. Unde et hoc ipsum uestibulum octo cubitis dicitur mensuratum, ibi enim omnes recipiendi sunt, qui nunc et exercitio operis laborant,  et ad eterna gaudia, per contemplationis gratiam suspirant. Nec immerito mensura uestibuli in octo cubitis ponitur, quia septem diebus uniuersum tempus euoluitur. Aeterna etenim dies que expleta septem dierum uicissitudine sequitur scilicet octaua est. Unde etiam Psalmista resurrectionis diem considerans, quia de extremi iudicii erat districtione locuturus, premisit titulum dicens: »In finem, psalmus Dauid pro octaua .« Ut enim quam octauam diceret demonstraret diem illam tremendi terroris in psalmi inchoatione secutus est, dicens: »Domine, ne in ira tua arguas me; neque in furore tuo corripias me.« Modo enim quisquis per flagella corripitur et correptionibus emendatur, in mansuetudine corripitur non in ira. In districto autem illo  examine, omnis argutio atque correptio furor et ira est: quia uenia post correptionem non est. Huius octonarii numeri causa est, quod post sabbatum Dominus uoluit a morte resurgere. Dies quippe Dominicus qui tertius est a morte Dominica, a conditione dierum numeratur octauus, quia septimum sequitur. Unde et ipsa uera Redemptoris nostri passio, et uera resurrectio figurauit aliquid de suo corpore in diebus passionis sue: Sexta enim feria passus est, sabbato quieuit in sepulchro. Dominico autem die resurrexit a morte. Presens etenim uita nobis adhuc sexta est feria, quia in doloribus ducitur, et in angustiis cruciatur, sed sabbato, quasi in sepulcro quiescimus, quia requiem anime post corpus inuenimus. Dominico uero die,  uidelicet a passione tertio; a conditione ut diximus octauo, iam corpore a morte resurgimus, et in gloria anime etiam cum carne gaudemus. Quod ergo mire Saluator noster fecit in se, hoc ueraciter signauit in nobis: ut nos et dolor in sexta, et requies in septima, et gloria excipiat in octaua. Hinc per Salomonem dicitur: »Da partes septem, necnon et octo, quia ignoras quid mali futurum sit super terram .« Partem etenim simul septem et octo damus quando sic ea que septem diebus euoluuntur, disponimus, ut per hec ad bona eterna ueniamus: ut dum modo caute agitur, postmodum uenientes tremendi iudicii ira deuitetur. Octo itaque cubitis uestibulum mensuratur intrinsecus  quia per lucem que post septem dies sequitur, latitudo nobis eternitatis aperitur. Sed nemo ad illam uenit nisi qui hic dilectionem Dei ac proximi deuota mente tenuerit. Unde et subditur: »Et frontem eius duobus cubitis.« Frons etenim porte est bonum meritum uite presentis. Sicut enim uestibulum intrinsecus eterna requies debet intelligi, ita per frontem porte necesse est qualitatem uisibilis uite signari. Frons ergo porte duobus cubitis mensuratur: quia quisquis hic dilectionem Dei ac proximi seruare studuerit, ipse ad eternitatis atrium pertingit. uita igitur nostra ut duobus sit cubitis mensurata, tendi quotidie per caritatem debet in amorem Dei simul et proximi. Non est enim caritas uera si minus a duobus cubitis habet.

 Porro thalami porte ad uiam orientalem tres hinc et tres inde et mensura una trium.  Thalami quoque et cubicula que erant ad uiam porte orientalis, pro quibus Septuaginta elau scribunt, tres erant hinc et tres inde, mensure unius, id est, calamo uno, qui sex cubita et unum palmum habebat. Uno calamo in longum, et uno calamo in latum, et inter thalamos quinque cubitos. Ne igitur putaremus duos esse tantum calamos, ternos ex utraque porta posuit, ut senarium numerum demonstraret: qui et in hydriis euangelii indicatur, in quibus aque in uina mutate sunt, et quotidie iudaici latices uertuntur, et uinum quod letificat cor hominis, ex Christi cruore fit dulcius.  Quid thalami, quid uia orientalis designet, iam superius  diximus, nec replicare ea latius necessarium putamus. Sed querendum nobis est: quid est quod dicitur, »tres hinc et tres inde?« Thalami quippe iuxta uiam orientalem, sunt corda feruentium in amore Dei. Et siue hi qui electi in testamento ueteri fuerunt, siue hi qui in testamento nouo secuti sunt. Nimirum constat quia omnes ex amore Trinitatis accensi sunt. Neque enim uere Deum diligerent, si eiusdem Trinitatis que Deus est, gratiam non accepissent. Iuxta uiam ergo orientalem tres hinc, et tres inde sunt thalami: quia dum inter ueteres et nouos patres Dominus incarnari dignatus est, quasi in medio thalamorum uia orientalis apparuit, quia thalami ad ueram speciem ex Trinitatis sunt cognitione decorati. Sin uero ad uirtutes electorum,  eumdem numerum referamus, tres sunt uirtutes, sine quibus is qui aliquid operari iam potest, saluari non potest, uidelicet, fides, spes, caritas. Et quia eadem spes, fides et caritas in antiquis patribus que in nouis doctoribus fuit, iuxta orientalem uiam tres hinc et tres inde thalami describuntur: uel certe quia tres patrum ueterum distinctiones fuerunt, tres quoque nouorum sub gratia sequuntur. uetus quippe populus habuit patres ante legem ac deinde in lege, et postmodum prophetas: in nouo autem populo prius Hebreorum primitie crediderunt, postmodum plenitudo gentium in fide secuta est, ac deinde in fine seculi Hebreorum reliquie saluantur. . Quia ergo incarnatio Domini,  et ex superiori parte patres ante legem, patres in lege, atque ad extremum prophetas habuit, et ex posteriori fideles ex Hebreis, fideles ex gentibus ac postmodum Hebreorum omnes reliquias collegit, orientalis uia tres hinc et tres inde thalamos habere memoratur. Sed hoc quoque non inconuenienter accepimus, si tres esse ordines fidelium dicamus. Siue namque in ueteri, seu in nouo testamento. Alius est ordo predicantium, alius continentium, atque alius bonorum coniugum . Unde et idem Propheta in superiori parte tres uiros liberatos uidit, Ne, Dauid et Iob: in quibus uidelicet tribus predicatores, continentes atque coniugati signati sunt. Nam Ne aream in undis rexit; atque ideo figuram rectorum tenuit.  Daniel et in aula regia abstinentie deditus fuit, et idcirco uitam continentium signauit. Iob uero in coniugio positus, et curam domus proprie exercens placuit; per quem digne bonorum coniugum ordo figuratur. Quia ergo etiam ante mediatoris aduentum, et predicatores, et continentes, ac boni coniugati, fuerunt, qui eumdem eius aduentum prestolarentur, et magna hunc siti desiderii uidere cuperent, et postmodum predicatores, continentes ac bonos coniugatos cernimus existere, qui Redemptorem nostrum non iam desiderant incarnandum, sed in maiestatis sue gloria contemplandum: orientalis uia tres hinc et tres inde thalamos habet, iuxta Psalmiste uocem, qui de eadem uia, uidelicet nostro Redemptore, dicit: »In circuitu eius tabernacula  eius .« Sed pensandum nobis est sollicita intentione quod dicitur, quia mensura una trium. Cum enim longe sit a continentibus et tacentibus excellentia predicatorum, et ualde a coniugatis distet eminentia continentium: quid est, quod una mensura dicitur trium? Coniugati quippe, quamuis et bene agant, et omnipotentem Deum uidere desiderent, domesticis tamen curis occupantur, et necessitate cogente in utroque mentem diuident. Continentes autem ab huiusmodi actione remoti sunt, et uoluptatem carnis etiam a licito coniugio refringunt, nulla coniugis, nulla filiorum cura, nullis noxiis ac difficilibus rei familiaris cogitationibus implicantur. Predicatores uero non solum se a uitiis cercent, sed etiam peccare alios prohibent,  ad fidem ducunt, in studio bone conuersationis instruunt. Quomodo ergo una eorum mensura est, quorum uite qualitas una non est, sed mensura una trium est, quia etsi in eis meritorum magna est diuersitas, tamen distantia in fide in qua tenduntur, non est. Nam eadem fides que istos solidat in maximis, illorum infirmitatem continet in paruis. uere certe trium una mensura est, quia in retributione ultima, quamuis eadem dignitas omnibus non sit, una tamen erit omnibus uita beatitudinis. Unde et per semetipsum Dominus dicit: In domo Patris mei mansiones multe sunt : sed tamen quia in uinea ducti sunt, quamuis diuersis horis uenerint, unum denarium perceperunt. Qua itaque ratione  conueniant mansiones multe cum uno denario, nisi quia diuerse quidem beatorum ciuium dignitates erunt? sed tamen una quies eterne retributionis: nam etsi dispar erit meritum singulorum, non erit diuersitas gaudiorum: quia etsi alter minus atque alius amplius exultat, omnes tamen unum gaudium, de conditoris sui uisione letificat. Hoc quoque est siue de ueteribus seu nouis patribus sentiendum: quia orientalis uia cum tres hinc et tres inde thalamos habeat, mensura una trium est, quoniam ipsa fides atque ipsum meritum tenuit corda precedentium, que repleuit corda sequentium, sub Testamento Nouo positorum sicut et per Paulum dicitur: »Habentes autem eumdem spiritum fidei sicut scriptum est, credidi propter quod locutus sum. Et nos  credimus, propter quod et loquimur .« Spiritales quippe illi patres omnipotentem Deum, Trinitatem ita esse crediderunt, sicut eamdem Trinitatem noui patres aperte locuti sunt. Isaias namque audiuit angelica agmina in celo clamantia: »Sanctus, sanctus, sanctus Dominus Deus sabaoth .« Ut enim personarum trinitas monstraretur, tertio sanctus dicitur, sed una esse substantia trinitatis appareat non Domini sabaoth, sed Dominus sabaoth esse perhibetur. Quod Dauid quoque similiter sentiens, ait: »Benedicat nos Deus Deus noster, benedicat nos Deus .« Qui cum tertio dixisset Deum, ut unum hunc esse ostenderet, »et metuant eum omnes fines terre.« Paulus quoque loquitur, dicens: »Quoniam ex ipso et per  ipsum et in ipso sunt omnia ,« ex ipso, uidelicet ex patre; per ipsum, hoc est per filium; in ipso autem, hoc est in Spiritu sancto. Quem ergo ipsum tertium dixisset, adiunxit, ipsi gloria in secula seculorum amen. Qui enim non dicit ipsis, sed ipsi, dicendo ter ipsum, distinxit personas: et subiungendo ipsi gloria, non diuisit substantiam. Quia itaque una est ueterum ac nouorum patrum fides, recte thalamorum describitur mensura una trium, quod uerbis aliis replicatur, cum subditur.

»Et mensura una frontium ex utraque parte.«  Ex utraque etenim parte est mensura frontium; quia patres nostri uel prius a ueteri uel nunc a Nouo Testamento uenientes in una mediatoris fide conueniunt, quia pro eo quod caritate pleni sunt,  carnem abstinentia domant, corda audientium predicationis lumine illustrant, signa faciunt, uirtutes operantur. Per hoc quod eorum bona nobis foras innotescunt, non immerito huius celestis edificii frontes uocantur: omne enim quod nunc in aperto ostenditur frons est, ut illud sit uestibulum edificii quod nobis interius reseruatur. Sequitur:

»Et mensus est latitudinem liminis porte decem cubitorum, et longitudinem porte tredecim cubitorum.«  Mensus est quoque latitudinem liminis porte decem cubitorum qui perfectus est numerus, et uel decalogo contineatur, uel euangeliorum quatuor sacramento qui ab uno incipiens ita ad quatuor peruenit ut denarium impleat numerum,  cuius longitudo habebat tredecim cubitos. Potest autem porta liminis, in quo sacratus est numerus ueteris et noui instrumenti, uel ipse Dominus intelligi qui dicit: »Ego sum ostium .« uel certe omnes sancti per quos ingredimur ad notitiam Dei, quorum apostolus Paulus loquebatur: »Os meum patet ad uos, o Corinthii, dilatamini et uos .« Tredecim autem cubiti post octonarium numerum librorum Moysi continent sacramentum, qui et in quinque monstrantur panibus, et in Samaritana Euangelii , que arguitur quod quinque habuerit uiros et sextum quem putabat habere non habeat. Et tamen et octonarius et quinarius numerus in uno cubito, id est decimo tertio consumatur que in Christo recapitulantur omnia,  unde dicitur, et cubitus unus finis utrumque dum et uetus et Nouum Testamentum una Christi mensura complectitur.  Multa superius de porte significatione iam diximus, sed unum tenere aliquid debemus, et quod possit et cetera lectoris prudentia penetrare: Dictum quippe est, per portam sacram Scripturam posse figurari. Sed hoc nobis modo laboriose discutiendum est, cur latitudo liminis porte decem cubitis, et longitudo tredecim mensuratur. Hoc autem loco longitudo porte altitudo dicitur. Sicut nos longe stature dicimus, quem altum uidemus. Nam longitudo porte dici in transuersum non potest, cuius latitudo per decem cubita demonstratur. Quid ergo latitudo liminis porte, nisi lex Testamenti ueteris fuit; et longitudo porte nisi  gratia Testamenti Noui; quia uidelicet Scriptura sacra dum per Testamentum uetus crimina operum compescuit, dari decimas precepit, quasi per mandata humilia in liminis latitudine iacuit. Sed dum per Testamentum Nouum cogitationes prauas cercuit, derelinqui omnia et pro Deo uitam corporis iussit cum presenti seculo despici, quasi porta nostra in longitudinis altitudine surrexit. Minora quippe precepta Isrelitico populo per legem data sunt: unde et eidem populo Moyses in campo locutus est. Altiora Dominus sanctis apostolis dedit: unde et eosdem mandatis uite in monte docuit . Dum uero Redemptor noster per Euangelium dicit: »Nolite putare quoniam ueni soluere legem aut prophetas; non ueni soluere, sed adimplere  .« Adimplere legem uenerat qui legis iustitie gratiam addidit: ut quod illa iubebat in minimis, ipse perfici adiuuaret in summis: et quod illa cercebat ab opere, ipse resecaret a corde. Intellecta ergo lex que in latitudine iacuit, in altitudine surrexit. Ipsa enim Dei cognitio que apud illam in spiritalibus patribus fuit, nota omni Hebreorum populo non fuit: nam omnipotentem Deum, sanctam uidelicet Trinitatem, cum prophete predicarent, populus ignorabat: solum Decalogum tenebat in legem, fidem Trinitatis nesciens. Mensuretur ergo latitudo liminis porte decem cubitis, quia durus ille populus subtilitatem fidei ignorans, mandatis seruiebat decalogi. Mensuretur uero longitudo  porte tredecim cubitis, quia per Testamentum Nouum in corde fidelis populi super mandata decalogi que uerius custodit cognitio Trinitatis creuit, et eo mandata legis perfecit, quo Trinitatem esse omnipotentem Dominum credidit. Ubi et credi rationabiliter potest, cur istam latitudinem liminis porte quam supra dixerat, uno calamo mensurari inferius subiunxit quod decem cubitis mensuretur, ac deinde subditur, quod longitudo porte tredecim cubitis mensuretur. Unus etenim calamus iam sicut sepe dictum est, sex cubitos, et palmum habet: decem uero cubiti iam mensuram suam super calamum tenent; tredecim uero amplius quam decem. Quid est ergo quod prius in uno calamo limen porte, postmodum latitudo eius decem cubitis, ad extremum  quoque longitudo porte tredecim mensuratur, nisi quod sancti patres quos per sacram Scripturam ante legem fuisse cognoscimus, unum quidem omnipotentem Deum, sanctam uidelicet Trinitatem esse nouerunt? sed eamdem Trinitatem quam cognouerant, aperte minime predicauerunt, qui eius iussionibus obedientes, et uite munditiam conseruantes, quasi in sex cubitis calami habuerunt perfectionem operis, et sepe angelos uidentes habuerunt palmum contemplationis. Data autem rudis ille Hebreorum populus mandata decalogi seruare conatus est, sed tamen de cognitione sancte Trinitatis eruditus non est. Et quamuis hanc spiritales patres perfecte cognouissent, multitudo tamen magna synagoge nec inuenire mysterium Trinitatis potuit, nec querere  sciuit. Superueniente autem gratia per Testamentum Nouum omnis fidelis populus unum Deum Trinitatem esse cognouit, et uirtutem decalogi in eius agnitione compleuit. Prius ergo limen porte mensuretur calamo uno, postmodum latitudo eius decem cubitis, atque ad extremum longitudo porte cubitis tredecim: quia et sanctis patribus ante legem actiua et contemplatiua uita non defuit, et sub legis decalogo populus diuine substantie mysterium nesciens in mandatorum latitudine seruiuit; et nunc sub gratia custoditis uerius decalogi preceptis, omnis qui ad fidem uenerit, sancte Trinitatis sacramenta cognoscit. Qua in re hoc quoque nobis sciendum est, quod per incrementa temporum creuit scientia spiritalium patrum: plus namque Moyses quam Abraham, plus  prophete quam Moyses, plus apostoli quam prophete in omnipotentis Dei scientia eruditi sunt. Fallor, si hec ipsa Scriptura non loquitur , pertransibunt plurimi et multiplex erit scientia. Sed hec eadem que de Abraham, et prophetis, et apostolis diximus, ex eiusdem Scripture uerbis si possumus ostendamus. Quis enim nesciat quia Abraham cum Deo locutus est? et tamen ad Moysen Dominus dicit: »Ego sum Deus Abraham, Deus Isaac, et Deus Iacob, et nomen meum Adonai, non indicaui eis .« Ecce plus Moysi quam Abrahe innotuerat, qui illud de se Moysi indicat, quod se Abrahe non indicasse narrabat. Si uideamus si prophete plus quam Moyses diuinam scientiam  apprehendere potuerunt. Certe Psalmista dicit: »Quomodo dilexi legem tuam, Domine, tota die meditatio mea est ;« atque subiungi.; »Super omnes docentes me intellexi, quia testimonia tua meditatio mea est,« et iterum: »Super seniores intellexi.« Qui ergo legem meditari se memorat, et super omnes docentes esse ac seniores intellexisse testatur, quia diuinam scientiam plusquam Moyses acceperat manifestat. Quomodo autem ostensiori sumus quia plus sancti apostoli edocti sunt quam prophete? Certe ueritas dicit: »Multi reges et prophete uoluerunt uidere que uidetis, et non uiderunt: et audire que auditis, et non audierunt .« Plus ergo quam prophete diuina scientia nouerunt. Quia quod illi solo spiritu uiderunt,  ipsi etiam corporaliter uidebant. Impleta est itaque ea que superius diximus, Danielis sententia, »quia pertransibunt plurimi, et multiplex erit scientia.« Mensura ergo calami qui est sex cubitorum, et palmo ducatur ad cubitos decem, et mensura decem cubitorum ad extremum surgat in tredecim: quia quanto mundus ad extremitatem ducitur, tanto nobis eterne aditus largius aperitur. Sequitur:

»Et marginem ante thalamos cubiti unius.«  Sicut sepe diximus, thalami corda electorum sunt, omnipotentis Dei amore feruentia. Quid per marginem ante thalamos nisi fides exprimitur? quia nisi prius ipsa teneatur, nullo modo ad spiritalem amorem pertingitur. Non enim caritas fidem, sed fides caritatem precedit: nemo enim potest  amare quod non crediderit. Margo itaque est ante thalamos, fides ante ardorem caritatis, quia sicut dictum est, nisi ea que audis credideris, ad amorem eorum que audieris nullatenus inflammaris. Sed margo ante thalamos cubiti unius: quia tunc fides corda audientium Deo in amore copulat, quando per errores et schismata diuisa non est, sed in unitate perdurat, ut uidelicet margo unius cubiti audientis animum ad thalamum perducat: quia celestis sponsi speciem quam hic predicat, postmodum in celestibus demonstrat. Unde et bene subditur:

»Et cubitus unus finis utrumque.« Utrumque autem dicitur ac si dicatur utrorumque. Per latitudinem quippe liminis et longitudinem porte, uetus  ac Nouum Testamentum diximus designari. Ad extremum uero additur quod cubitus unus sit finis utrumque: quia uidelicet Testamentum uetus, unum nobis mediatorem Dei et hominum nuntiauit, et Testamentum Nouum eumdem nobis nuntiat in eterna claritate uenturum, quem iam pro nobis cognouimus incarnatum. Cubitus ergo unus finis utrumque est: quia et quem lex predixit in carne apparuit: et ipse quem nunc Testamentum Nouum loquitur in gloria maiestatis apparebit: et tunc utrumque finis erit cum uisus in diuinitatis sue potentia omnia que sunt predicta compleuerit. Scriptum namque est: »Finis legis Christus ad iustitiam omni credenti :« finis uidelicet non qui consumit, sed  qui perficit. Tunc etenim legem perfecit, cum sicut lex predixerat incarnatus apparuit. Sed adhuc de eius iudicio multa Nouum Testamentum loquitur. Adhuc multa de regno illius narrat, que necdum uidemus impleta. Ecce quotidie Euangelium legitur, uentura uita predicatur. Tunc ergo erit et Noui Testamenti finis, eum ea que de se promisit, impleuerit. Finitur uero Testamentum Nouum quod perficitur: nam eum ipse de quo loquitur uisus fuerit, eiusdem Testamenti uerba cessabunt. Dicatur itaque de limine et porta, »et cubitus unus finis utrumque.« Quia cum »unus mediator Dei et hominum homo iehsu Christus « in maiestate sua apparuerit, omnia utriusque Testamenti que predicta et promissa sunt compleuit. Sin uero utraque  hoc loco marginem ac thalamos memorat, neque hoc ab hac sententia abhorret. Quia cum magna maiestas Redemptoris nostri nobis fuerit ostensa, finitur fides. Cum iam ceperit uidere homo quod credidit, et ad finem suum perueniunt thalami, quia corda fidelium incomparabiliter longe quam modo sunt, in amore illius perficiuntur. Cubitus ergo unus finis utrumque est, quia unius Domini et Saluatoris uisio in electis suis fidem finit, et caritatem perficit. Considerare libet qui nos sumus quia ista tractamus. Certe ex gentilibus uenimus, certe parentes nostri lignorum ac lapidum cultores fuerunt. Unde ergo hoc nobis ut ea que nunc usque Hebrei nesciunt, Ezechielis prophete tam profunda mysteria rimamur? Agamus ergo gratias uni qui cuncta  que de eo in sacro eloquio scripta sunt, opere impleuit: et que intelligi audita non potuerunt, uisa panderentur. Ibi quippe incarnatio, ibi passio, ibi mors, ibi resurrectio, ibi ascensio illius continetur. Sed quis nostrum hec audita crederet, nisi facta cognouisset. Signatum ergo librum sicut in Ioannis Apocalypsi legitur , quem aperire et legere nullus poterat, leo de tribu Iuda aperuit, qui omnia eius nobis mysteria in sua resurrectione ac passione patefecit: et per hoc quod infirmitatis nostre mala pertulit, sue nobis potentie ac claritatis bona monstrauit. Caro enim factus ut nos spiritales faceret benigne inclinatus est ut leuaret, exiit ut introduceret. uisibilis apparuit, ut inuisibilia monstraret. Flagella pertulit, ut sanaret. Opprobria et irrisiones  sustinuit, ut ab opprobrio eterno liberaret, mortuus est, ut uiuificaret. Agamus ergo gratias uiuificanti et mortuo, et ideo amplius uiuificanti quia mortuo. Unde et bene salutem nostram et passionem illius Isaias contemplatus ait: »Ut faciat opus suum, alienum opus eius: ut operetur opus suum, peregrinum est opus eius ab eo .« Opus etenim Dei est, animas quas creauit colligere, ad eterne lucis gaudia reuocare. Flagellari autem atque sputis illiniri, crucifigi, mori ac sepeliri, non hoc in sua substantia opus Dei est, sed opus hominis peccatoris, qui hec omnia meruit per peccatum, »sed peccata nostra ipse pertulit in corpore suo super lignum:« et qui in natura sua manet semper incomprehensibilis,  in natura nostra comprehendi dignatus est, ac flagellari: quia nisi qui erat omnipotens, infirmitatis nostre naturam susciperet, nunquam nos ad sue fortitudinis potentiam subleuaret. Ut ergo faciat opus suum, alienum opus eius, et ut operetur opus suum, peregrinum est opus eius ab eo, quia incarnatus Deus ut nos ad suam iustitiam colligeret, dignatus pro nobis est tanquam peccator homo uapulari, et alienum opus fecit, ut faceret proprium: quia per hoc quod infirmans mala nostra sustinuit, nos qui creatura illius sumus, ad fortitudinis sue gloriam perduxit.

»Thalami autem sex cubitorum erant hinc et inde.«  Sex cubitorum erant ex utraque parte quod dicitur hinc et inde: et nequaquam habebant  palmum nec rationem, desuper additam, que presentem conuersationem ad futuram beatitudinem prouocaret, sed tantum sex cubita. Unde sequitur:

»Et mensus est portam a tecto thalami usque ad tectum siue parietem eius.« Et inuenit latitudinis uiginti et quinque cubita qui et ipse numerus, licet quadrus sit, tamen refertur ad sensus. Si enim quinos cubitos contra se quinquies ordinaberis, uicesimum quintum numerum efficies, qui est inter tectum thalamorum et tectum: et tamen utrumque e regione sui positum a summis partibus habet ostium contra ostium. Hec non friuola uideantur esse lectori, licet et mihi ipsi dicta displiceant, sentiens me clausam pulsare ianuam: sed legenda cum uenia sunt; alioquin potui simpliciter ignorantiam confiteri, et omne studiosorum amputare desiderium.  Sicut enim a perfecta scientia procul sumus, lenioris culpe arbitramur saltem parum quam omnino nichil dicere.  Memoratis superius thalamis propheta subiungit: »Thalami sex cubitorum erant hinc et inde.« Qua in re magna nobis questio generatur, cur superius thalamum uno calamo mensuratum dixit: quem uidelicet calamum sex cubitos, et palmum habere perhibuit, atque inferius thalamus sex solummodo dicit cubitis mensurari. Si enim non calamo, sed sex cubitis mensuratur palmus, deest qui superius in mensura calami dicebatur adesse. Sed si thalami sunt sensus atque cogitationes fidelium in quibus caste anime conditori suo in amore iunguntur, et per sex cubitos perfecta  operatio, per palmum uero inchoatio contemplationis exprimitur, sancte uniuersalis Ecclesie debemus membra conspicere; et citius inuenimus quia sunt in ea thalami uno calamo: et sunt alii sex tantummodo cubitis mensurati. Nam fideles quidam omnipotentem Deum ita amant, ut et in opere perfecti sint, et contemplatione suspensi. Hi profecto calamum in mensura habent: quia et sex cubitos operationis, et palmum contemplationis possident. Quidam uero omnipotentem quidem Deum diligunt, et perfecti in bonis operibus exercentur, sed tamen contemplari eius magnitudinem subtiliori intellectu nesciunt. Amant autem, sed inuestigari gaudia eius claritatis ignorant. Hi  itaque sex cubitos habent, et palmum non habent, quia ei iam per amorem iuncti sunt, sed ex contemplatione disiuncti. Qui tamen thalami, post commemorationem cubiti unius hinc et inde esse referuntur, quia uidelicet in amore Auctoris ac Redemptoris nostri fideles anime ex Iudaico populo et ex gentilitate conuenerunt. Unde et idem Redemptor noster, cum asello sedens, Ierusalem tenderet, sicut Euangelista testatur: »Multi uestimenta sua strauerunt in uia, alii autem frondes cedebant de arboribus et sternebant in uia: et qui preibant et qui sequebantur, clamabant, dicentes: Hosanna, benedictus qui uenit in nomine Domini .« Saluator etenim noster asello sedens, Ierusalem tendit, quando uniuscuiusque fidelis animam regens, uidelicet  iumentum suum, ad pacis intime uisionem ducit iumentum; sedet etiam, cum sancte Ecclesie uniuersaliter presidet, eamque in superne pacis desiderium accendit. Multi autem uestimenta sua in uia sternunt, quia corpora sua per abstinentiam edomant, ut ei iter ad mentem parent, uel exempla bona sequentibus prebeant. Alii autem frondes uel ramos de arboribus cedunt et sternunt in uia: quia in doctrina ueritatis uerba atque sententias Patrum ex eorum eloquio excerpunt, et hec in uia Dei ad auditoris animum uenientis humili predicatione submittunt: quod indigni quoque et nos modo facimus. Nam cum Patrum sententias in sermone exhortationis assumimus, frondes de arboribus cedimus, ut has in uia omnipotentis Domini sternamus. Sed qui preibant et qui  sequebantur, clamabant Hosanna: Precessit quippe  Iudaicus populus, secutus est gentilis. Et quia omnes electi, siue qui in Iudea esse potuerunt, siue qui nunc in Ecclesia existunt, mediatorem Dei et hominum crediderunt, et credunt qui preeunt, et qui sequuntur. Hosanna clamabant: Hosanna autem latina lingua, salua nos dicitur. Ab ipso enim salutem et priores quesierunt, et presentes querunt, et benedictum qui uenit in nomine Domini confitentur. Thalami ergo eius hinc et inde sunt: quia corda amantium fidem que in illo est, et a priore parte seculi, et ab ultima complectuntur: »Et mensus est, inquit, partem a tecto thalami usque ad tectum eius latitudine uiginti et quinque cubitorum.« Sepe iam diximus portam fidem, et per eamdem fidem ipsum creatorem nostrum mediatorem Dei et hominum Iesum Christum  posse signari, quia per fidem que in eo est, introitus ad uitam patet. Sed etiam Scripturam sacram que nobis eamdem ipsam fidem in Redemptoris nostri intellectum aperit, non immerito portam accepimus. Quia ea ut oportet cognita, ad intelligenda uisibilia intramus: Porta quoque, id est, sacrum eloquium habet tectum, quia necdum omnia penetrare intellectu possumus de celestibus audimus. Restat ergo, ut in his que intelligimus, in profectu quotidie caritatis ambulemus. Et quamuis in nobis proximi nostri non uideant quantum diligantur a nobis, atque in sacro eloquio, ea que necdum intelligimus, humiliter ueneramur, in his tamen ad que intelligendo peruenimus, dilatare per bonam operationem debemus: De quo in sequenti libro plenius disseremus.



LIBER DECIMUS QUINTUS.



SEQUITUR CAPUT XL.


»Et mensus est portam a tecto thalami usque ad tectum eius latitudinem uiginti et quinque cubitorum.«  Quinque enim carnis sensibus prediti sumus, uidelicet, uisu, gustu, olfactu, auditu, atque tactu. Idem uero quinarius per semetipsum multiplicatus, ad uicesimum et quintum numerum surgit. Operari autem quiddam exterius de mandatis celestibus  siue istis corporeis quinque sensibus non ualemus. His quippe officiis suis iudex animus interius presidet, et quid exterius agere iuste uel misericorditer possit, quasi eisdem officiis renuntiantibus ac deseruientibus agnoscit. Cum ergo timore omnipotentis Domini animus impletur, necesse est ut quinque nostri sensus nobis uelut subiecta officia in bonam operationem deseruiant, per quos cum aliquid agere misericorditer ceperimus, plus se quotidie ipsa misericordia aperit, et quasi sinus boni operis expandit. Quinque igitur sensus multiplicantur in se, dum hoc quod per ipsos agitur, in bono quotidie opere per profectum multiplicatur. Unde et latitudo esse uiginti et quinque cubitorum dicitur: quia timor tenacie et pigrido angusta est. Quisquis  enim ideo indigenti dare panem metuit, ne sibi desit, adhuc in angustia timoris est. Quisquis ideo uestimentum algenti non porrigit, quia hoc solus habere concupiscit, adhuc tenacie sue angustia coarctatur. Quisquis ideo bonum non agit; quia tepore animi pigrescit, ipse ei suus tepor angustia est. Respicere autem inopem, exaudire precem, largiri stipem, prebere defensionem, atque pro eiusdem defensione  pauperis, aduersantis cuiuslibet inimicitias non timere, magna mentis latitudo est. Mensuretur ergo inter thalamum et portam ea que interiacet latitudo cubitis uiginti et quinque; quia in exteriore sensuum operatione probatur et cognoscitur que inuisibilia instruamus. Si igitur hoc in loco, ut prediximus, porta Scriptura sacra accipitur, querendum est quid per tectum thalami, quid per tectum porte signetur. Sed habet thalamus tectum: quia operta est mens amantium, et ad hoc feruor amoris in occulto est. Habet quoque et porta tectum, quia Scriptura sacra tota quidem propter nos scripta est, sed non tota intelligitur a nobis. Multa quippe in illa ita aperta sunt, ut pascant paruulos. Quedam uero obscurioribus sententiis, ut exerceant fortes, quatemus  cum labore intellecta plus grata sint. Nonnulla autem ita in ea clausa sunt, ut dum ea non intelligimus agnoscentes infirma nostre cecitatis, ad humilitatem magis quam ad intelligentiam proficiamus. Sunt enim quedam que ita de celestibus loquuntur, ut solis illis supernis ciuibus in patria sua persistentibus pateant: necdumque nobis peregrinantibus reserentur. Nam si quis ad urbem incognitam pergens multa de illa in uia audiat, quedam quidem ex ratione colligit, quedam uero quia necdum uidet, nullo modo cognoscit: ipsi uero, ciues qui in ea sunt, et que de illa tacentur, uident, et que de illa dicuntur intelligunt. Nos igitur adhuc in uia sumus, multa de illa celesti patria audimus, alia iam per spiritum et rationem intelligimus, quedam  uero non intellecta ueneramur. Unde et de eodem sacro eloquio scriptum est: »Extendens celum sicut pellem, qui tegis in aquis superiora eius .« Celum quippe sicut pellis extenditur: quia per ora mortalium Scriptura sacra nobis expositionibus explicatur. Sed sunt aque in celo, superiores uidelicet multitudines, id est, angelorum agmina, in quibus eiusdem celi teguntur superiora. Quia ea, que in sacro eloquio altiora et obscuriora sunt, angelicis solummodo spiritibus patent, et nobis adhuc incognita perdurant. Habet ergo thalamus tectum, quia nescit adhuc proximus quantum amatur a proximo. Porta quoque, id est, sacrum eloquium habet tectum, quia necdum omnia penetrare intellectu possumus que intrinsecus largitas bonitatis habeatur.  Nam quidquid iam de Scriptura sacra didiceris, et quam proximum tacitus ames, in latitudine boni operis ostendis. Pateat itaque uiginti et quinque cubitis latitudo inter thalamum et portam: quia inter caritatem et scientiam, testis est bona operatio. Que si fortasse defuerit, profectu certum est, nec cognouisse te Deum, nec diligere proximum, id est, nec portam sacri eloquii, nec amoris thalamum habere. Et notandum quod a tecto thalami, usque ad tectum porte dicitur mensuratum: per ea enim que nobis in sacra Scriptura cooperta sunt, nostra humilitas approbatur. Quia quidquid in illa non intelligimus, non superbe reprehendere, sed uenerari humiliter debemus. A tecto ergo thalami usque ad tectum porte sit magna latitudo; et ab occultis nostre caritatis  propter proximum usque ad humilitatem scientie propter Deum, in quantum intelligimus et ualemus bona semper operemur. Potest etiam porta ipsa iam aditus regni celestis intelligi: et habet nunc thalamus tectum, habet porta tectum. Quia et quanta sit nostra caritas in Deo et proximo non cognoscitur: et quando de hoc seculo ad eterne uite requiem introducamur ignoratur. Semper enim nobis Conditor noster diem mortis nostre incognitum uoluit: ut dum semper ignoratur, semper esse proximus credatur: et tanto quisque feruentior sit in operatione, quanto et incertus est de uocatione. Unde et latitudo uiginti et quinque cubitorum a thalamo ad portam tenditur: quia caritatem quam semel  in Deo et proximo concupimus, usque ad ingressum regni debemus omne quod possumus multipliciter atque incessanter operari. A tecto itaque thalami, usque ad tectum porte, magna latitudo est: quia ex gratia qua inchoamus Deum diligere, usque ad ipsam dilectionem, que nobis aditum celestis regni aperit, debemus nosmetipsos in magna bonorum operum actione dilatare, aduersa patienter perpeti, benigne libenter impendere, ipsos etiam quos patimur amare, habita tribuere, non habita non ambire: proximos sicut nosmetipsos diligere: eorum bona, nostra credere; eorum mala quasi propria deflere. In tali ergo mente magna latitudo est, in qua angustia odiorum non est: quam profecto latitudinem ex Dei et proximi amore concepimus, per  sacra mandata cognouimus. Nam et ipsos latitudine uiginti et quinque cubitos non inconuenienter intelligimus, si eos iuxta sacrum eloquium discutere uelimus. Sex enim cubitis mensuratos thalamos dixerat; et sexto die homo est conditus, eoque die Dominus perfecisse opera sua describitur. Unde etiam pro perfectione poni senarius solet, et quia omnem operationem bonam per quatuor sancti Euangelii libros agnouimus: si sex quater ducimus, ad uiginti et quatuor peruenimus. Cui monas additur, quia unus est per quem omnes bene operantur. uiginti ergo et quinque cubitis latitudo hec explicari debuit: quia omnis bona operatio per quatuor sancti Euangelii, ut diximus, libros agnoscitur, et in unius Dei cognitione et confessione completur. Sequitur:

 »Et ostium contra ostium.« Hoc loco, contra, non ad aduersitatem ponitur, sed ad rectitudinem. Ostium enim contra ostium est: cum recto itinere ab exteriore ad interiorem aditum peruenitur. In cognitione uero omnipotentis Dei primum ostium nostrum, fides est. Secundum uero, species illius ad quam per fidem ambulando peruenimus. In hac etenim uita hanc ingredimur, ut ad illam postmodum perducamur. Ostium ergo contra ostium est, quia per aditum fidei aperitur aditus uisionis Dei. Si quis uero utraque hec ostia in hac uita uelit accipere, neque hoc a salubri intelligentia abhorret. Nam sepe uolumus omnipotentis Dei naturam inuisibilem considerare, sed nequaquam ualemus: atque ipsis  difficultatibus fatigata anima ad semetipsam recedit, sibique de se ipsa gradus ascensionum facit, ut primum semetipsam si ualet consideret, et tunc illam naturam que super ipsam est, in quantum potuerit, inuestiget. Sed mens nostra, si in carnalibus imaginibus fuerit sparsa, nequaquam uel se uel anime naturam considerare sufficit: quia per quot cogitationes ducitur, quasi per tot obstacula cecatur. Primus ergo gradus est, ut se ad se colligat. Secundus, ut uideat qualis est quod colligat. Tertius, ut super semetipsam surgat, ac se contemplationi auctoris inuisibilis intendendo subiiciat, sed se ad se nullo modo colligit, nisi didicerit terrenarum atque celestium imaginum phantasmata ab oculo mentis compescere:  quidquid de uisu, quidquid de auditu, quidquid de odoratu, quidquid de tactu et gustu corporeo cogitationi eius occurrerit, respuere atque calcare, quatenus talem se querat intus, qualis sine istis est. Nam hec quando cogitat, quasi quasdam umbras corporum introrsus uersat. Abigenda ergo sunt omnia manu discretionis ab oculis mentis, quatenus talem se anima consideret, qualis sub Deo, super corpus creata est; ut a superiore uiuificata, uiuificet inferius quod administrat: que et sic infusa est, ut non per membrorum partes partibus sit diuisa; nam in quolibet loco pars corporis si percutitur, tota dolet. Miro autem modo una eademque uiuificatione membris presidens, cum ipsa per naturam non diuersa sit, per corpus tamen agit diuersa.  Ipsa quippe est que per oculos uidit, per aures audit, per nares odoratur, per os gustat, per membra omnia tangit: et tangendo, lene ab aspero discernit: et cum tam diuersa operatur per sensus, non hec diuersa, sed una illa in qua creata est ratione disponit. Cum ergo seipsam siue imaginibus corporis cogitat, anima iam primum ostium intrauit; sed ab hoc ostio ad aliud tenditur, ut de natura omnipotentis Dei aliquid contempletur. Anima itaque in corpore uita est carnis. Deus uero qui uiuificat omnia uita est animarum. Si igitur tante est magnitudinis, ut comprehendi non possit uita uiuificata, quis intellectu comprehendere ualeat, quante maiestatis sit uita uiuificans. Sed hoc ipsum considerare atque discernere iam est aliquatenus intrare. Quia ex sua estimatione  anima colligit quid de incircumscripto spiritu sentiat, que incomprehensibiliter regit, que incomprehensibiliter creauit. Conditor etenim noster longe incomparabiliter creature sue presidet, et quedam operatur ut sint, nec tamen uiuant. Quedam uero ut sint et uiuant, nec tamen discernere aliquid de uita ualeant. Quedam autem ut sint uiuant atque discernant. Et operatus unus omnia, sed in omnibus non diuisus: est enim uere summus, et nunquam sibi dissimilis. Anima etsi per naturam sibimetipsi diuersa non est, per cogitationem tamen diuersa est. Eo enim momenti ictu quo de uisu cogitat, de auditu cogitare obliuiscitur: et eo momenti ictu quo de auditu uel gustu cogitat, de odoratu uel tactu cogitare non preualet: quia per intentionem et obliuionem  fit semper sibimetipsi dissimilis, ut nunc hoc, nunc illud cogitatione teneat. Omnipotens autem Deus quia sibimetipsi dissimilis non est, ea uirtute uidet, qua audit omnia; ea uirtute creat, qua indicat creaturam eius. Ergo et uidere simul omnia, administrare est: et administrare conspicere. Alia cogitatione iustos adiuuat, atque alia iniustos damnat. Sed una eadem sex nature singularis sibi semper indissimilis dissimilia disponit. Cur autem hoc de potentia creatoris admiremur, quia uirtutis eius uestigia, et in creatura conspicimus. Natura quippe luti et cere diuersa est: solis uero radius non est diuersus. Et tamen cum diuersus non sit, diuersa sunt que in luto operatur, et cera: quia uno eodem sui ignis  calore lutum durat et ceram liquat. Sed fortusse hoc in natura luti uel cere est, non in ipsa solis substantia, que in naturis diuersis, diuersa uidetur operari. Omnipotens autem Deus in semetipso habet sine immutatione mutabilia disponere, siue diuersitate sui diuersa agere, siue cogitationum uicissitudine dissimilia formare longe dissimiliter, operatur dissimilia nunquam sibi dissimilis Deus qui et ubique est, et ubique totus est. Ait enim: »Celum mihi sedes est, terra autem scabellum pedum meorum . Et de ipso scriptum est quia »celum metitur palmo, et terram pugillo concludit .« Ex qua re considerare necesse est, quia is qui celo uelut sedi presidet, super et intus est: et qui celum palmo, et terram pugillo concludit, exterius,  superius et inferius est. Ut ergo indicaret omnipotens Deus interiorem se esse, et superiorem omnibus, celum sibi sedi esse perhibuit: ut uero se ostenderet omnia circumdare, celum metiri palmo, et terram se asserit pugillo concludere. Ipse est ergo interior et exterior, ipse inferior et superior: regendo superior, portando inferior; replendo interior, circumdando exterior. Sicque est intus, ut extra sit: sic circumdat ut penetret. Sic presidet ut portet: sic portat ut presideat. Cum ergo subleuata ad seipsam anima suum modulum et intelligit, et quia corporalia omnia transcendat agnoscit, atque ab intellectu suo se ad auctoris intellectum tendit, quid iam hec nisi ostium, quod est contra ostium aspicit? Unde et auctori omnium Propheta dicit: »Mirabilis  facta est scientia tua ex me .« Quia quantumlibet intenderit, nec semetipsam anima perfecte sufficit penetrare: quanto magis illius magnitudinem qui potuit et animam condere? Cumque in scientie Dei intellectu laboraret lassescens ac deficiens subdidit. Confortata est nec potero ad eam. Sed cum conantes atque tendentes quiddam iam de inuisibili natura conspicere lassamur, reuerberamur, repellimur: etsi interiora penetrare non possumus, tamen iam ab exteriori ostio interius ostium uidemus. Ipse enim considerationis labor ostium est qui ostendit aliquid ex eo quod intus est, etsi adhuc quod ingrediendi potestas non est.

»Et fecit frontes per sexaginta cubitos, et ad frontem atrium porte undique per circuitum, et  ante faciem porte que pertingebat usque ad faciem uestibuli porte interioris quinquaginta cubitos, et fenestras obliquas in thalamis, et in frontibus eorum que erant intra portam undique per circuitum. Similiter autem erant et in uestibulis fenestre per gyrum intrinsecus, et ante frontes pictura palmarum.«  Puto autem inter murum templi extrinsecus per circuitum et ipsam edem in atrio, hoc est in medio, quedam fuisse propter ornatum posita, que Symmachus interpretatur circumstantias, id est, stantia quedam, et de terre solo erecta in sublime, et hec sexaginta cubitorum obtinere spatium. Rursumque egredientibus de porta interiori ad faciem uestibuli, quod respiciebat  portam exteriorem quinquaginta cubitos obtinuisse locum in quibus fenestre erant oblique, quas septuaginta absconditas, Symmachus topicos uocat. Et he fenestre erant in thalamis, hoc est, in cubiculis singulis et porticibus, que ante cubicula tendebantur, obtinentes cubitos quinquaginta. Que fenestre oblique siue topice idcirco a sagittis uocabulum perceperunt, quod instar sagittarum angustum in edes lumen immittant, et intrinsecus dilatentur, omniaque per circuitum plena erant huiuscemodi fenestris. Et ante frontes, inquit, porticuum pictura siue celatura palmarum: per que ostenditur in introitu porte, statimque ingredientibus murum sexaginta occurrere cubita, cum uariis ornamentis que referuntur ad conditionem mundi: ut ex creaturis  Creator intelligatur. Et omnia ordine et ratione currentia ostendant mundi uarietatem, qui apud Grecos , ab ornatu nomen accepit, et in sex diebus factus est, ut per singulos dies decade singule supputentur, quem perfectum numerum supra diximus. Post hec ingredientibus nobis atrium interius occurrunt ante ipsum uestibulum porte interioris thalami cum obliquis fenestris. Quinquaginta cubitorum tenent spatium, qui et ipse sacratus est numerus. Et post septem hebdomadas plenas festiuitatis et gaudii, ocdoadis prima incipit dies, que est resurrectionis: et introducit nos ad uiciniam templi. Cum enim omnia fecerimus, agentes prioris erroris penitentiam, tunc uicini et proximi efficimur Deo, ut in exteriori atrio notitiam Creatoris  creaturarum ordo nos doceat atque constantia, et in interiori, uerus Iubileus, in quo omnia nobis debita dimittuntur, instruat , et introducat ad sancta sanctorum. Notandum quoque quod interius atrium plures fenestras habeat, non directas et equales, sed obliquas et angustas exterius, et se intrinsecus dilatantes, ut per parua quedam foramina possimus ad interiora penetrare, et ad clarissimi luminis, quod uersatur in templo, plenitudinem peruenire. Denique post septuaginta et quinquaginta cubitos et thalamos, et porticus, et frontes porticuum, et fenestras plurimas, per circuitum palmarum, nobis celatura uel pictura monstratur, ut de mundo uictoriam possidentes digni efficiamur palmas uidere uirtutum. Sequitur: »Et fecit, inquit,  frontes per sexaginta cubitos, et ad frontem atrium porte undique per circuitum.«  Sepe iam diximus senario numero perfectionem boni operis designari: non illud sequentes, quod conati sunt huius seculi sapientes astruere, dicentes idcirco senarium numerum esse perfectum, quia suo ordine numeratus perficitur: ut cum unus, duo, tres, dicuntur, senarius numerus impleatur: uel quia in tribus partibus diuiditur, id est sexta, tertia et dimidia, uidelicet in uno, duobus et tribus; sed idcirco senarium numerum dicimus esse perfectum, quia, sicut paulo ante dictum est, sexto die perfecit Deus omnia opera sua. Quoniam uero peccatori homini legem dedit, que in decem preceptis adscripta est, et sex  decies ducta in sexagenarium numerum surgunt, recte per sexaginta cubitos bonorum operum perfectio designatur. Quod aperte etiam Dominus in Euangelio designat; qui cum parabolam seminantis exponeret, dixit: Aliud cecidit in terram bonam, et dabat fructum ascendentem et crescentem: et afferebat unum triginta, unum sexaginta, et unum centum. Fructus etenim terre bone triginta affert, cum mens perfectionem fidei, que est in Trinitate, conceperit. Sexaginta affert, cum bone uite opera perfecta protulerit. Centum uero affert, cum ad eterne uite contemplationem profecerit. Sinistra enim nostra est presens uita: dextera uero, uita uentura. Et recte per centenarium numerum eterne uite contemplatio designatur: quia cum post triginta ac sexaginta  ad centesimum numerum computando peruenimus, idem centenarius in dexteram transit. Fides atque operatio adhuc in sinistra est, quia hic adhuc positi, et credimus quod non uidemus, et operamur ut uideamus. Cum uero iam se animus in contemplatione eterne uite suspenderit, quasi ad dexteram manum computus peruenit. Fecit itaque frontes per sexaginta cubitos; quia enim per sexagenarium numerum perfectio, quid per frontes edificii, nisi ipsa opera designantur, que exterius uidentur? Predicationis enim uerbum proximis tribuere, et alimenta esurientibus, uestimentaque algentibus dare, et pro bono opere patienter aduersa sustinere, quid aliud quam frontes sunt edificii celestis? Quia pulchritudo operum exteriorum ornat habitaculum Dei, quod  adhuc latet intrinsecus. Sed iste frontes habent atrium undique per circuitum, quia in hoc magna sunt opera, si hec in mente dilatat amplitudo caritatis. De caritate quippe scriptum est, »Latum mandatum tuum nimis.« Atrium ergo ante frontem est, id est, in perfectione operis latitudo dilectionis. Et notandum quod dicitur, »undique per circuitum«, ut uidelicet homo per omne quod agit semper se in caritatis amplitudine dilatet, ne hunc aut timor aut odia angustent. Si quis enim de uerbo Dei loquitur, et caritatem quam predicat in mente non seruat, edificii frontem habet, sed atrium ante frontem non habet. Si quis eleemosynam indigentibus largitur, et per hanc fortasse in corde extollitur, nec ex caritate proximi inopie subuenit, sed se  per elationem tacitam extollit, frontem quidem in edificio ostendit, sed iuxta frontem atrium non fecit. Si quis illatas a proximo contumelias tolerat, et male obiecta tacitus portat, magna est patientia quam demonstrat; sed si dolorem in corde non habeat, si lucrari ad tranquillitatem mansuetudinis etiam ipsum qui male excesserat, querat. Nam si patientiam exterius adhibens, intus dolorem tenet, nec amat eum quem sustinet, habet quidem frontem in edificio, sed ante frontem atrium non habet: quia is qui se angustie odiorum subdidit, profecto caritatis latitudinem amisit. Nam sicut in superiore parte iam diximus, patientia uera est, que et ipsum amat quem portat; nam tolerare, sed odisse,  non est uirtus mansuetudinis, sed uelamentum furoris. Et notandum quod hoc ipsum atrium porte dicitur. Porta nostra quippe est aditus ad regnum: Et Deum ac proximum amare, iam ad ingressum regni est tendere. In quantum enim quisque amat, in tantum ad ingressum propinquat. In quantum uero amare negligit, in tantum ingredi recusat: quia nec studet uidere quod appetit. Tunc ergo habemus atrium porte, quando ex latitudine caritatis ad supernam uitam, quam adhuc contingere minime possumus, iam per desiderium intramus. Itaque cum bonum opus erga proximum agitur, restat ut eiusdem boni operis intentio discernatur, si non presentis gratie retributionem querit, sed spem suam animus ad futuram promissionem tendit, ut  ex temporalibus eterna, ex terrenis celestia speret. Spes enim celestium mentem solidat, ne concutiatur fluctibus tumultuum terrenorum. De qua et per Paulum dicitur: »Quam sicut anchoram habemus anime tutam fac, firmam et incedentem usque ad interiora uelaminis.« De quibus interioribus hic quoque subiungitur: »Et ante faciem porte, que pertingebat usque ad faciem uestibuli porte interioris quinquaginta cubitos.« Hoc quod hoc loco dicitur, »ante faciem porte« non exterior, sed interior ante portam locus describitur, dum usque ad faciem uestibuli porte interioris pertingere perhibetur. Unde et idem locus quinquaginta cubitis dicitur mensuratus. Per quinquagenarium quippe numerum, requies eterna signatur. Habet enim septenarius  numerus perfectionem suam, quia eo die, dierum numerus est completus, et per legem sabbatus in requiem datus est. Ipse autem septenarius per semetipsum multiplicatus ad quadraginta et nouem ducitur. Cui si monas additur, ad quinquagenarium numerum peruenitur: quia omnis nostra perfectio in illius unius contemplatione erit, in cuius nobis uisione iam minus aliquid salutis et gaudii non erit. Hinc etiam Iubileus, id est, ann. quinquaginta in requiem datus est, quia quisquis ad omnipotentis Dei gaudia eterna peruenerit, laborem et gemitum non habebit. Notandum uero, quod locus qui describitur per quinquaginta cubitos tendi ad faciem uestibuli porte interioris pertingere memoratur. Non ergo hoc loco Propheta iam ipsum uestibulum  porte interioris, sed locum interius, qui tendit ad uestibulum porte interioris narrat; per quem locum utique, sicut diximus, spes nostra signatur; que, dum eternam requiem querit, mentem ad uestibulum porte interioris ducit. Hoc ipsum enim, quod desideramus celestia, quod ad promissa gaudia suspiramus, quod eterne uite requiem querimus, iam ad interioris uestibuli faciem propinquamus. Signetur ergo per portam fides, per atrium caritas: per locum uero qui ad faciem uestibuli porte interioris propinquat, figuretur spes, sine quibus tribus uirtutibus quisquis iam uti ratione potest, ingredi ad celeste edificium non potest. Habeatur ergo fides in porta, quia introducit ad intelligentiam:  caritas in atrio, quia mentem dilatat in amorem: spes in loco quinquaginta describitur cubitis, quia per desideria atque suspiria introducit animum ad secreta gaudia quietis: de qua quiete etsi adhuc sicut est ueritatis lumen non cernimus, iam tamen per rimas intelligentie aliquid uidemus. Unde et hic subditur: »Et fenestras obliquas in thalamis.« In fenestris obliquis pars illa, per quam lumen intrat, angusta est, sed pars interior que lumen suscipit lata, quia mentes contemplantium, quamuis aliquid tenuiter de uero lumine uideant, in semetipsis tamen magna amplitudine dilatantur. Que uidelicet et ipsa que conspiciunt capere pauca uix possunt. Exiguum ualde est, quod de eternitate contemplantis uident, sed ex ipso exiguo laxatur  sinus mentium in augmentum feruoris et amoris: et inde apud se ample fiunt, unde ad se ueritatis lumen quasi per angustias admittunt. Que magnitudo contemplationis, quia concedi nonnisi amantibus potest, in thalamis oblique fenestre esse perhibentur, uel in his que iuxta thalamos non iam extrinsecus. sed esse intrinsecus dicuntur. Nam de iisdem fenestris subditur: »Et in frontibus eorum que erant intra portam, undique per circuitum.« Erant enim in thalamis: erant et in frontibus eorum, que intra portam undique per circuitum fuerant constructa: quia qui cor intus habet, ipse quoque lumen contemplationis suscipit. Nam quia adhuc exteriora immoderatius cogitant, que sint de eterno lumine rime contemplationis ignorant. Neque enim cum corporearum rerum imaginibus  illa se infusio incorporee lucis capitur, quia dum sola uisibilia cogitantur, lumen inuisibile ad mentem non admittitur. Sed quisquis lumini contemplationis intendit, curare magnopere debet, ut mentem semper in humilitate custodiat: nunquam se de gratia qua infunditur, extollat, et ipsas que mentes contemplantium signant, quales sint oblique fenestre consideret. Per obliquas etenim fenestras lumen intrat, et fur non intrat, quia hi qui ueri speculatores sunt, semper sensum in humilitate deprimunt, atque ad eorum mentes intelligentia contemplationis intrat, sed iactantia elationis non intrat. Et patent itaque fenestre et munite sunt: quia et aperta est in mentibus eorum gratia, qua replentur, et tamen ad se aduersarium ingredi per superbiam  non permittunt. Notandum uero, quod intra portam undique per circuitum fenestre oblique esse memorantur. Non enim contemplationis gratia summis datur, et minimis non datur: sed sepe hanc summi, sepe minimi, sepius remoti, aliquando etiam coniugati percipiunt. Si ergo nullum est fidelium officium, a quo possit gratia contemplationis excludi, quisquis cor intus habet, illustrari etiam lumine contemplationis potest: quia intra portam undique per circuitum fenestre oblique constructe sunt, ut nemo de hac gratia quasi de singularitate glorietur. Nullus se donum ueri luminis estimet habere priuatum: quia in eo quod se habere precipuum putat, sepe alter est ditior, quem habere apud  se boni aliquid non putat. Unde hic quoque adhuc apte subiungitur: »Similiter autem erant et in uestibulis fenestre per gyrum intrinsecus.« Postquam dixit »fenestras in frontibus,« adiungit »fenestras in uestibulis per gyrum intrinsecus.« Quia non solum alta sancte Ecclesie membra, que preminent habent contemplationis gratiam, sed plerumque hoc donum etiam illa membra percipiunt, que etsi iam per desiderium ad summa emicant, tamen adhuc per officium in imo iacent. Nisi enim et his qui despecti uidentur, omnipotens Deus lumen contemplationis infunderet, fenestre in uestibulis non fuissent. uidemus itaque alios in summis locis sancte Ecclesie constitutos alta de celestibus loqui; miro studio in quantum illustrata mens sufficit, superne  patrie secreta rimari. Fenestre sunt in frontibus. Alii uero in sancte ecclesie sinu continentur, et despecti humanis oculis uidentur, sed apud se sapientie studiis uacant: ad celestia anhelant atque, in quantum preualent, que sint gaudia eterna considerant. Fenestre itaque oblique sunt: sed in his sol non est. Bene autem dicitur per gyrum: quia omnis inquisitio secretarum rerum gyrum habet, dum in cogitatione sua dicit animus: Putasne hoc? putasne illud est? Quasi circuit ut inueniat quod querit. Cui cum incircumscriptum lumen erumpere in agnitione ceperit, quasi per obliquam fenestram radius ueritatis uenit. Sic quippe in contemplatione nostra multa cogitationibus circumeundo perficimus: sicut exempla bonorum sepe querimus, ut in moribus  proficiamus. Nam cum iam cogitat animus ad meliora transire, quidquid melius de aliis audire possit, exquirit: nunc huius, nunc sancti alterius uitam uentilat. Unde et electus quidam, qui in expanso sinu sancte ecclesie, per uniuersum mundum mentis oculos miserat bonorum uitam ad imitationem requirens, dicebat: »Circuibo et immolabo in tabernaculo eius hostiam iubilationis .« Ecce, ut immolaret iubilationis hostiam circumibat: quia nisi animum huc illucque ad bonorum uitam exquirendam mitteret, ipse usque ad iubilationis sacrificium non perueniret. Cum uero sancti uiri intra Ecclesiam ad loca summa perducuntur, eorum uita quasi in speculo ponitur, ut cuncti uideant bona que debeant imitari. Unde et adhuc apte subditur: »Et  ante frontes pictura palmarum.« Quid per palmas, nisi premia uictorie designantur? Ipse quippe dari uictorie solent. Unde de his quoque qui in certamine martyrii antiquum hostem uicerant, et iam uictores in patria gaudebant, scriptum est: »Palme in manibus eorum, et clamabant uoce magna dicentes: Salus Deo nostro, qui sedet super thronum, et Agno .« Palmas quippe in manibus habere, est uictorias in operatione tenuisse: cuius operationis palma ibi tribuetur, ubi iam sine certamine gaudetur. Unde hic non dicitur, palme ante frontes, sed ante frontes pictura palmarum. Ibi enim uictoria uidebitur, ubi iam sine fine gaudebitur. Nam plerumque sanctos uiros aspicimus mira agere, uirtutes multas  facere, leprosos mundare, demonia eiicere, tactu egritudines corporum fugare, prophetie spiritu uentura predicere. Cuncta itaque hec necdum palme sunt, sed adhuc pictura palmarum. Nam hec aliquando dantur et reprobis; unde per Euangelium ueritas dicit : »Multi dicent mihi in illa die, Domine, Domine, nonne in nomine tuo prophetauimus; et in nomine tuo demonia eiecimus; et in tuo nomine uirtutes multas fecimus? Et tunc confitebor illis quia nunquam noui uos: discedite a me qui operamini iniquitatem.« Unum uero signum electionis est soliditas caritatis, sicut scriptum est: »In hoc scietur quia mei discipuli estis, si dilectionem habueritis ad inuicem .« Hec autem miracula cum electi faciant, longe dissimiliter  a reprobis faciunt. Quia quod electi ex caritate, hoc reprobi student agere per elationem: sed eisdem electis et ipsa mira que per caritatem faciunt, non iam palme sunt, sed adhuc pictura palmarum, quia de eis foris ostenditur, quales apud omnipotentem Dominum intus habeantur. Ibi autem eis palma erit, ubi iam mortis contentio non erit. Nam predicator egregius tunc aspexit palmam ueram uincentibus dari, cum resurrectionem preuidit mortuorum fieri sicut dicit: »Oportet enim corruptibile hoc induere incorruptionem, et mortale hoc induere immortalitatem, tunc fiet sermo qui scriptus est: Absorpta est mors in uictoria. Ubi est mors, uictoria tua? ubi est stimulus tuus? « Tunc ergo erit perfecta uictoria, cum mors plene fuerit  absorpta.

»Et eduxit me ad atrium exterius. Et ecce gazophylacia et pauimentum stratum lapide in atrium per circuitum: triginta gazophylacia in circuitu pauimenti, et pauimentum in fronte portarum erat inferius. Et mensus est latitudinem a facie porte inferioris usque ad frontem atrii interioris extrinsecus, centum cubitos ad orientem et ad aquilonem.«  uir ergo ille qui habebat funiculum cementariorum in manu et calamum mensure, et stabat in porta, inter cetera que prophete monstrabat aspectui post atrium sexaginta cubitorum, et aliud uestibulum porte interioris quod tenebat quinquaginta cubitos, eduxit prophetam ad atrium exterius, siue ut in Septuaginta continetur, introduxit ad atrium interius.  Satisque miror iuxta litteram et Septuaginta quomodo post exteriora atrii septuaginta et quinquaginta cubitos tenentia, interius sit atrium, quod in latitudine centum cubitorum tendatur spatiis: nisi forte iuxta mysticos intellectus, et profectus ingredientium que interiora in doctrinis fuerint, latiora sint. Introductus autem in atrium interius, siue ductus ad exterius atrium, ut in Hebraico continetur, statim intuitus est triginta thalamos uel gazophylacia. Et ut Symmachus interpretatus est exedras, que habitationi Leuitarum atque sacerdotum fuerant preparate, et pauimentum uiuis stratum lapidibus, siue intercolumnia ut ostendatur interius atrium uel exterius habere ante fores ordinem columnarum, et  pauimentum in fronte portarum, siue porticus post tergum portarum. In quibus porticibus puto columnas ordine fuisse dispositas: ut ante gazophylacia essent porticus, et in frontibus porticuum columne porticus sustinentes. Pauimentum autem quod stratum erat lapidibus, et ante porticus atrii tendebatur, inferius erat ascensione porticuum, et eamdem habebat longitudinem quam thalamorum edificatio possidebat. Mensusque est idem uir in cuius maun erat funiculus et calamus a facie porte inferioris, siue, ut Septuaginta uolunt, exterioris usque ad frontem atrii uel porte interioris, centum cubitos ad orientem, et ut in Hebraico dicitur, et ad aquilonem. Ex quibus intelligimus illud euangelicum quod a Saluatore narratur, misse in agrum sementis in terram  bonam que multiplicet fruges pro uarietate uirtutum in tricenarium, et in sexagenarium et centenarium numerum, huius loci uaticinio conuenire: et hic enim trigesimus et sexagesimus et centesimus numerus ponitur, ut his quasi gradibus ad perfectam scientiam peruenire ualeamus, ita duntaxat ut ad interiorem edem quinquagenarius nos perducat numerus, qui finito septem hebdomadarum sabbato in diem resurrectionis erumpit. Gazophylacia autem appellantur, que plena sunt spiritualibus diuitiis, de quibus scriptum est: »Redemptio anime uiri proprie diuitie .« Super quibus et Paulus apostolus congratulatur discipulis suis, quod pleni sint omni uerbo et omni scientia. Gaza autem lingua Persarum diuitie nuncupantur. uel certe thalami, qui Grece dicuntur  ostendunt sponsi aduentui cubicula preparata que fuere triginta numero, ut perfectam etatem habitantium demonstrarent. Et pauimentum stratum erat lapide, ne luto et terra et puluere peccatorum habitantium polluerentur uestigia, sed ut super uiuos incederent lapides quibus edificatur templum Dei. Siue intercolumnia erant ante thalamorum fores, que impositum desuper edificium sustentarent. Iste sunt columne de quibus et Paulus apostolus scribit : »Dextras dederunt mihi et Barnabe, Petrus et Ioannes, qui uidebantur columne esse.« Et in alio loco : »Columna et firmamentum ueritatis.« Et in Ioannis Apocalypsi legimus : »Qui uicerit, faciam  eum columnam in templo Dei mei, et foras non egredietur amplius.« Pauimentum ergo quod erat in fronte portarum, de quo iam diximus, siue porticus post tergum portarum, que habitatores thalamorum ab imbribus defendebant, erat inferius. Semper enim que inferiora sunt, in altioribus collocantur, ut ad mystica atque secreta et plena diuitiis spiritalibus ascensu et gradibus peruenire possimus. Plerumque numerus atque perfectus in decem decadarum numero est, qui et sementem Isaac centena fruge multiplicat. Sed quia in terra erat, et adhuc dicere poterat: »Aduena sum ego et peregrinus, sicut omnes patres mei ;« hordeum seuisse et centesimam frugem messuisse narratur: necdum enim granum tritici mortuum fuerat in terra,  quod multas fruges faceret, et famem iudaici populi audiendi sermonis Dei saturarat eo pane qui de celo descendit.  Postquam de contemplationis gratia obliquas fenestras insinuans propheta multa locutus est, eductum se exterius dicit, et gazophylacia uidisse commemorat. In quibus gazophylaciis quid aliud quam doctorum scientia designatur? Sed certe hac in re queri potest, cum doctores sancti spiritalia atque terrena doceant, cur propheta eductum se exterius dicit, et gazophylacia foris uidisse? Sed sciendum est quia alia est contemplatio, que tantum uidet quantum dicere non ualet: alia uero scientia atque doctrina que tantum uidet quantum exprimere per linguam possit. In comparatione quippe illius luminis quod uoce exprimi non potest quasi totum  hoc foris est quod exprimi uoce potest. Ait itaque: »Et eduxit me ad atrium exterius, et ecce gazophylacia et pauimentum stratum lapide in atrium per circuitum.« Quia sermone Greco phylaxe seruare dicitur, et gaze lingua Persica diuitie uocantur, gazophylacium locus appellari solet quo diuitie seruantur. Quid itaque per gazophylacia designatur, nisi, ut prediximus, corda doctorum sapientie atque scientie diuitiis plena? Quia iuxta Pauli uocem: »Alii datur per Spiritum sermo sapientie, alii sermo scientie in eodem Spiritu . Sunt enim quidam qui per donum gratie, et ipsa intelligunt que exponi a doctoribus non audierunt, hi uidelicet sermones sapientie perceperunt. Et sunt quidam qui per semetipsos intelligere audita nequeunt, sed ea  que in expositoribus legerunt, retinent atque scienter proferunt, que lecta didicerunt. Unde itaque isti nisi sermone scientie pleni sunt? Quamuis hoc intelligi et aliter possit, quia sapientia ad uitam, scientia uero pertinet ad doctrinam. Qui igitur bene uiuit et prudenter predicat, gazophylacium spiritalis edificii recte nominatur, quia ab eius ore diuitie dispensantur. His diuitiis abundare discipulos idem magister gentium uiderat cum dicebat: »Diuites facti estis in illo, in omni uerbo et in omni scientia ;« excepto autem eo quod ad eternam patriam diuitie spiritales ducunt. Est eis a terrenis diuitiis magna distantia, quia spiritales diuitie erogate proficiunt, terrene autem diuitie aut erogantur et deficiunt, aut retinentur et utiles non sunt. Qui  ergo has in se ueras diuitias continent, recte gazophylacia uocantur. Et habent ipsa gazophylacia pauimentum per circuitum, quia eis adheret ac subiacet humilitas auditorum. Quod pauimentum recte stratum lapide in atrium dicitur, quia in latitudine caritatis uicissim sibi iuncte sunt anime fideles, que et lapides appellantur pro fortitudine fidei, et strate in pauimento sunt in compage humilitatis. Has fidelium mentes Petrus apostolus fortes in fide conspexerat cum dicebat: »Et uos tanquam lapides uiui superedificamini domus spiritales . De his lapidibus sancte Ecclesie Dominus per Isaiam dicit : Ponam iaspidem per propugnacula tua, et portas tuas in lapides sculptos, uniuersos terminos tuos in  lapides desiderabiles, omnes filios tuos doctos a Domino. Quod ergo Isaias uniuersos Ecclesie terminos lapides desiderabiles uidit, hoc Ezechiel pauimentum lapide stratum per circuitum esse perhibuit, quia adhuc de gazophylaciis subdit: »Triginta gazophylacia in circuitu pauimenti.« Denarius numerus pro perfectione semper accipitur, quia in decem preceptis legis custodia continetur. Actiua etenim et contemplatiua uita simul in decalogi mandatis coniuncta est: quia in eo et amor Dei, et amor proximi seruari iubetur. Amor quippe Dei ad contemplatiuam, amor uero proximi pertinet ad actiuam. Sed unusquisque doctor, ut in actiuam uitam plene se dilatet atque in contemplatiuam uigilanter surgat, in sancte Trinitatis fide debet esse perfectus. Unde et eadem  gazophylacia triginta esse memorantur, ut cum denarius ter ducitur, uita et lingua doctoris in Trinitate solidetur. Sed hac in re illud nobis est uigilanter intuendum quod propheta, cum gazophylacia descripsisset, adiunxit pauimentum per circuitum, atque inferius subiungit gazophylacia in circuitu pauimenti: quatenus gazophylacia in circuitu pauimenti, et pauimentum in circuitu gazophylaciorum esse uideatur. Pauimentum quippe et gazophylacia eo sunt ordine distincta, ut et gazophylacia intra pauimentum, et pauimentum inter gazophylacia fuerit stratum. Non hoc ergo sine magno mysterio est, quod in circuitu gazophylaciorum esse dicitur pauimentum, et in circuitu pauimenti narrantur esse gazophylacia. Habet enim pauimentum in circuitu gazophylacia:  quia uitam audientium erudit quotidie, et custodit lingua doctorum. Doctores enim boni in sancte eruditionis uerbis modo fomentis dulcedinis, modo asperitate increpationis inuigilant, ut auditorum suorum uitam a uitiis defendant. Sed habent ipsa quoque gazophylacia in circuitu pauimentum, quia sepe etiam doctorum cor uitiorum tentationibus tangitur, ut modo eleuetur iactatione superbie, modo ire stimulis inflammetur. Sed cum bonorum auditorum uitam considerant, eam que profecisse suis exhortationibus pensant, erubescunt tales non esse, quales auctore Deo per se conspiciunt alios factos esse, et ante se in mente stabiliunt, quam plene in culpa labantur. Nam cum ipsa sua a doctoribus uerba ad memoriam redeunt, erubescunt non seruare quod dicunt.  Unde et per Salomonem dicitur: »Anima laborantis laborat sibi, quia compulit eum os suum . Os enim nostrum nos compellit ad laborem, quando per hoc quod diximus a uitiis refrenamur: quia turpe nimis est, ibi nos negligendo cadere, unde predicando conati sumus alios leuare. Habent ergo gazophylacia in circuitu pauimentum, quia doctorum magna custodia est, uita uenerabilis auditorum, et suus ei sermo fit in adiutorium, quia erubescunt pulsantibus uitiis non resistere qui contra uitia alios armauerunt. Quia enim quandiu in hac uita uiuimus, contra malignos spiritus qaid aliud quam in acie stamus? Sicut prediximus, doctoris animus forsitan aliqua elatione pulsatur, sed siue ne ipse pereat, seu ne  per exemplum suum alios ad perditionem trahat, uigilanter se et festine circumspicit, in cogitationibus remordet adducta auditorum suorum ad memoriam, semetipsum humiliat, et in quibus preualet, agit ne elatio principetur in mente, ne dominetur in opere. Scriptum quippe est: »Initium omnis peccati superbia .« Quis ergo erit ante Dei oculos fructus boni operis, si ex radice putruit elationis? Sepe, ut predictum est, eius animus tentatur ex ira, sed citius se ad se circumspiciendo colligit, et discipline se pondere deprimens, agit ne motus animi transeat in sermone, ne erumpat in uoce: fitque ut ira perturbati animi ubi per negligentiam oritur, ibi per iudicium suffocata moriatur: qua ex re agitur, ut ex concepta culpa animus uirtutem pariat, quia etsi  sese fortiter custodire noluit ne ad motum surgeret, se tamen in commotione fortiter uicit. Unde bene per Salomonem dicitur: »Melior est patiens uiro forti, et qui dominatur animo suo expugnatore urbium .« Et pauimentum in fronte portarum secundum longitudinem portarum erat inferius. Si portarum longitudinem ad locum referimus, in quo porte erant constructe, secundum longitudinem portarum pauimentum erat inferius: quia quantum tenere locus portarum poterat, tantum tendebatur, et pauimentum quod erat inferius. Longitudo ergo pauimenti a portis non erat dissimilis, sed tamen equalitas pauimenti non erat eum portis. Quid est ergo quod pauimentum cum portis longum similiter erat, sed equale non erat, nisi quod longe distat uita  populorum a uita docentium? quia etsi ad regna celestia tendentes eamdem longanimitatem spei habent, eadem tamen uiuendi studia non habent. Tendatur ergo pauimentum similiter in longum quia ipsam fidem, ipsam spem in se retinent auditores quam habere certum est predicatores. Sed pauimentum inferius iaceat, ut omnes auditores predicatores suos longe a suis meritis excellere cognoscant. Sin uero longitudinem portarum ipsam, sicut superius diximus, earum altitudinem intelligere debemus, dum, sicut paulo post scriptum est, ad portas gradibus ascendebatur, tanto pauimentum iacet inferius, quanto unaqueque porta surgit in altitudine: quia quanto sanctior est uita doctoris, tanto fit humilior sensus audientis, et semetipsum despicit, dum predicatoris sui uitam in  magna surgere altitudine perpendit. Imitari etenim bona eius alia forsitan potest, alia non potest, in quibus preualet proficit; in quibus minime preualet, ad humilitatem crescit, et hoc ipsum ergo ei in prouectu est quod ei imitabile ad prouectum non est. Ecce enim si predicatorum nostrorum ea que legimus facta, et dicta pensamus, in quantum altitudine surrexerint porte agnoscimus. Ut enim taceamus de ostensione signorum, loquamur de uirtutibus cordium. Certe Paulus, qui se legi mortuum per legem dicit, qui ut in Christo crederet ei hoc et lex ipsa predicauit, magno fidei ardore succensus, precepta legis tenere carnaliter noluit, circumcisionem in gentibus fieri uetuit: et cum Petrus apostolus  seruari adhuc in circumcisione legis consuetudinem uellet, ei in faciem restitit, eumque hac in re fuisse reprehensibilem dicit, et hoc eius studium discipulis loquens, non solum culpam, sed quod est magis hypocrisin, id est, simulationem nominat, dicens: »Cum uenisset Petrus Antiochiam, in faciem ei restiti, quod reprehensibilis erat .« Et paulo post: »Et simulationi eius consenserant ceteri Iudei .« Idem uero apostolorum primus, cum multa discipulos admoneret, atque a quibusdam detrahi de Pauli scriptis agnosceret, dicit: »Sicut carissimus frater noster Paulus secundum datam sapientiam sibi scripsit uobis loquens in eis de his in quibus sunt quedam difficilia intellectu que indocti et instabiles deprauant, sicut et ceteras scripturas  ad suam ipsorum perditionem .« Ecce Paulus in Epistolis suis scribit Petrum reprehensibilem: ecce Petrus in epistolis suis asserit Paulum in his que scripserat, admirandum. Certe enim, nisi legisset Petrus Pauli Epistolas, non laudasset. Si autem legit, quia illic ipse reprehensibilis diceretur inuenit. Amicus ergo ueritatis laudauit etiam quod reprehensus est: atque ei et hoc ipsum placuit, quia in his non placuerat que aliter quam debuerat sensit, seque etiam minori fratrum ad consensum dedit, atque in eadem re factus est sequens minoris sui ut etiam in hoc preiret, quatenus qui primus erat in apostolatus culmine, esset primus et in humilitate. Pensemus ergo in quo montis uertice stetit qui illas Epistolas laudauit, in quibus se scriptum uituperabilem  inuenit. Que illa tanta esse mansuetudo potuit, que quies animi, que soliditas mentis atque imperturbatio cogitationis? Ecce a minore suo et reprehenditur, et reprehendi non dedignatur. Non ad memoriam reuocat quod primus in apostolatu uocatus est: non quod quecunque in terra solueret essent soluta et in celo; non quod in mare pedibus ambulauit: non quod paralyticos in Iesu nomine iubendo erexerat, non quod egros corporis sui umbra sanauerat: non quod mentientes uerbo occiderat, non quod mortuos oratione suscitabat. Ne igitur increpationis uerba dedignaretur audire, omnia dona que acceperat, quasi a memoria repulit, ut unum fortiter humilitatis donum teneret. Pensemus ergo, si possumus, Paulum apostolum, qui tantum patiens inter persecutores quantum  mansuetus inter discipulos fuerit. Certe Corinthum ueniens, ab idolorum seruitio Corinthios retraxit, quis esset uerus Deus innotuit, eterne eis uite gaudia predicauit. Et cum magnam multitudinem populi in fide collegisset, tantam illic inopiam pertulit, ut uictus sui graui necessitate laboraret: et panem terre a discipulis non accepit, quibus panem celi predicauit. Instabat uerbo pro uita audientium: instabat labori manuum pro uita corporis sui. De terris quoque aliis ei stipendia a discipulis mittebantur, ut Corinthiis predicare suffecerit: ipse quippe ad eosdem Corinthios per Epistolam loquitur, dicens: »Cum essem apud uos et egerem, nulli onerosus fui. Nam quod mihi deerat, suppleuerunt  fratres qui uenerunt a Macedonia .« Consideremus ergo quante altitudinis iste spiritalis edificii porte sunt, quas et spiritales patres admirantur. Quantum itaque nos in earum admiratione humiliari necesse est qui pauimentum sumus! Sed quia sub longitudinis appellatione altitudinem portarum audiuimus, nunc aliquid de earum latitudine cognoscamus. »Et mensus est, inquit, latitudinem a facie porte inferioris usque ad frontem atrii interioris extrinsecus, centum cubitos ad orientem, et ad aquilonem.« In quibus uerbis si portam aditum accipimus, quo ad cognitionem Domini intramus, porta inferior fides est; atrium uero interius contemplatio. Habet autem porta inferior latitudinem in facie, quia uidelicet fides per caritatis  sue amplitudinem habet eam que uidetur a proximis operationem. Quam dum fortiter a perfectioribus agi conspicimus, nos qui in bonis actibus angustamur, exempla per eos magne operationis accipimus, et unaqueque sancta actio quasi quedam nobis fit latitudo itineris, que prius erat angustia difficultatis. Habet quoque atrium interius frontem, quia contemplatiua uita per quedam signa desideriorum et gemituum ostendit quantum intus uideat quam tantum amat. Denarius autem numerus per semetipsum multiplicatus in centenarium surgit. Unde recte per centenarium magna perfectio designatur, sicut de electis dicitur: »Omnis qui relinquit domum uel fratres aut sorores, aut patrem, aut matrem, aut uxorem, aut filios, aut agros propter nomen  meum, centuplum accipiet, et uitam eternam possidebit .« Neque etenim sanctus quisque ideo terrena deserit, ut hec possidere in hoc mundo multiplicius possit, quia quisquis terreno studio terram relinquit, terram non relinquit, sed appetit; nec qui unam uxorem deserit, centum recepturus est; sed per centenarium numerum perfectio designatur, postquam etiam uita eterna promittitur, quia quis pro Dei nomine temporalia atque terrena contemnit, et hic perfectionem mentis recepit, ut iam ea non appetat que contemnit, et in sequenti seculo ad eterne uite gloriam peruenit. Mensus ergo uir latitudinem a facie porte inferioris usque ad frontem atrii interioris extrinsecus centum cubitos, quia Redemptor noster quotidie per magistros atque doctores  in mensura perfectionis metitur uitam fidelium: uel in specie boni operis per fidem, uel in sanctis desideriis per contemplationem. Quis ergo est qui per centum cubitos mensuratur, nisi is cuius bona operatio recta intentione utitur, ut in eo quod agit, non ad terrena lucra appetenda aut laudes transitorias reflectatur? Ecce enim misericordiam proximis exhibere, possessa largiri, cum celeritate indigenti tribuere, latitudo in facie porte inferioris est. Sed si tua dans aliena non appetas, si terrenam gloriam de ipso bono opere non requiras, recte in centenario numero, id est, in perfectione mensuraris. Nam qui uidetur dare misericorditer propria, et rapit forsitan uiolenter aliena, iste adhuc que sit uia perfectionis  ignorat nec cognouit unde an perfectionem tenditur, quia nec ipsum eius initium inuenit. Prius enim appetitum euellere a mente debuit, et postea que in re possidet, largiri. Unde scriptum est: »Declina a malo, et fac bonum.« Quid enim potest esse Loni quod facit, qui necdum a malo declinauit? Et sunt quidam, qui, sicut dictum est, ab alimentis abstinent, carnem cruciant: sed tamen si pulsati fuerint, cognoscuntur quia ad mundi gloriam anhelant. Isti frontem atrii interioris ostendunt, sed per centum cubitos non mensurantur. Hi ergo in numero perfectionis sunt de quibus per Paulum dicitur: »Qui carnem suam crucifixerunt cum uitiis et concupiscentiis .« Et notandum quod non dicitur quod intrinsecus, sed extrinsecus ista mensurantur:  quia uidelicet Redemptor noster cum per nos facta hominum uel approbat uel indicat non intrinsecus metitur. Unde et per Euangelium dicitur: »Ex fructibus eorum cognoscetis eos .« Cum enim alios conspicimus largiri eleemosynam, afflictis concurrere, oppressis subuenire, nil eos in hoc mundo glorie querere, nullis huius mundi compendiis inhiare, atque alios uidemus carnem domare, lacrymis insistere, uerbis celestibus occupari, nil transitorii honoris appetere: quid aliud debemus nisi eos perfectos credere, sanctos estimare? Quia ergo per hoc quod aspicimus, esse eos perfectos uidemus, eorum uitam per centum cubitos metimur. Et quia multi in Iudea, plerique uero in gentilitate positi, ad hanc perfectionis summam uenerunt,  recte subiungitur: Ad orientem et ad aquilonem. Iudaicus etenim populus oriens iure dictus est, de cuius carne ille natus est, qui sol iustitie uocatur; de quo per prophetam dicitur: »uobis autem qui timetis Dominum orietur sol iustitie .« Per aquilonem uero gentilitas figuratur que diu in perfidie sue frigore torpuit, et in cuius corde ille regnauit qui attestante propheta apud semetipsum dixit: »Ponam sedem meam ad aquilonem.« Quia itaque incarnatus omnipotens Dominus alios perfectos ex Iudea, alios perfectos ex gentilitate intra sanctam Ecclesiam fecit, centum cubitos non solum orientem mensus est, sed etiam ad aquilonem.  Quomodo autem centum cubiti  non solum ad portam orientalem fuerint, sed et ad portam aquilonis sequens testimonium demonstrabit.

»Portam quoque que respiciebat uiam aquilonis atrii exterioris mensus est tam in longitudine quam in latitudine, et thalamos eius tres hinc et tres inde, et frontem eius, et uestibulum eius, secundum mensuram porte prioris, quinquaginta cubitorum longitudinem eius, et latitudinem uiginti quinque cubitorum; fenestre autem eius et uestibulum et sculpture, secundum mensuram porte que respiciebat ad orientem, et septem graduum erat ascensus eius. Et uestibulum ante eam, et porta atrii interioris contra portam aquilonis et orientalem. Et mensus est a porta usque ad portam  centum cubitos.« Mensus est autem uir cuius funiculus in manu erat portam quoque aquilonis atrii exterioris, siue introduxit prophetam per portam aquilonis. Secundo per portam austri. Tertio per portam orientalem. Ab aquilone enim exardescunt mala super habitatores terre. Pulchreque qui habitator terre est, et non aduena et peregrinus, patet iaculis eius qui uenit ab aquilone, cuius ignita sunt iacula, que iuxta Apostolum scuto fidei restinguuntur, et ad aquilonem exterius atrium nominatur: ad meridiem uero, hoc est ad austrum, non exterius sed interius. Dicit enim Scriptura: »Et introduxit me ad atrium interius, ad portam australem;« quod et in orientali atrio scriptum similiter inuenitur. Primus enim ad uirtutem ingressus est, aquilonem calcare  pedibus, et per quinquagenarium et uigesimum quintum numerum ad summitatem centenarii peruenire. Deinde introduci ad australem plagam, et aquilonis frigus expellere. Tunc ad perfectam uenire uirtutem, id est, ad portam orientalem, in qua oritur sol iustitie, et per quam solus ingreditur pontifex. Et hoc obseruandum quod cum quatuor plage sint, de occidentali porta taceatur: de qua in principio sexagesimi septimi psalmi scriptum est: »Iter facite ei qui ascendit super occidentem, Dominus nomen eius ; ut postquam nobis preparantibus iter Domino, et illud implentibus quod Ioannes Baptista clamat in eremo: »Parate uiam Domini, rectas facite semitas eius , possimus audire quod in extrema parte eiusdem psalmi  dicitur: »Cantate Deo, psallite Domino, qui ascendit super celum celi ad orientem. Quod autem dicuntur thalami tres hinc et tres inde, hoc docet: quod tam littera quam spiritus et utraque intelligentia et historie tropologie ad Trinitatis sacramenta pertineant. Illud quod additur, »Et frontem eius et uestibulum secundum mensuram porte prioris,« orientalem portam significat, que prior non ordine, sed merito nuncupatur. »Et habebat, inquit, quinquaginta cubitos in longitudine, et uiginti quinque in latitudine;« ut in quinquagesima post septem hebdomadas eterna requies demonstretur, tendens per diem resurrectionis ad regna celorum, in quibus uera requies est. In 25 autem de quo numero ante iam diximus, quinque sensuum per quinque ordines  quadranguli mensura seruetur, quorum alterum longitudini, alterum latitudini coaptatur: ut in longitudine requies et delectatio sacratioris scientie: in latitudine presentium que ad sensus pertinet ratio demonstretur. Quod infertur, »Et fenestre eius et uestibula et sculpture,« siue ut Septuaginta addidere, »palme erant iuxta mensuram porte que respiciebat ad orientem,« hoc subtiliter indicatur, quod quicunque in introitu uirtutum positus, tres et tres thalamos fuerit ingressus frontemque et uestibulum mensure porte prioris agnouerit, ad ea perueniat, illaque conspiciat, que et in porta orientali plenissime suscepturus est. Porro quod sequitur: »Et septem graduum erat ascensus eius, et uestibulum  ante eam siue interius,« hunc habet sensum, quod per septem gradus hebdomadis, et olle que a facie aquilonis accenditur, et ceremonias Iudeorum quibus dedit Deus precepta, non bona et iustificationes in quibus non uiuant in eis, scandamus ad altiora, et ad uestibulum eius, id est, porte, pro quo septuaginta elamoth transtulerunt. Quod uestibulum ante portam est siue interius. Nec solum una porta est aquilonis, que supra porta appellatur exterior, sed et altera interior, que habet similitudinem porte orientalis, ut manifestius dixere Septuaginta, et porta atrii interior respiciens portam aquilonis, sicut erat porta que respiciebat ad orientem. »Mensusque est a porta exteriori aquilonis, usque ad portam eiusdem aquilonis interiorem, centum cubitos;« ut  his quasi gradibus atque mensuris recedentes a porta exteriori, ad interiorem peruenire ualeamus: de cuius numeri sacramento supra dictum est.  Porta etenim uiam aquilonis respicit; cum predicator quisque uitam peccatoris agnoscit, eique interiora uite per uerbum aperit predicationis. Que porta atrii exterioris dicitur. Exterius quippe est atrium uita presens, in qua omne quod corporaliter agitur, corporaliter etiam uidetur: que tam in longitudine quam in latitudine mensuratur: quia cum ad fidem peccator ducitur, necesse est, ut eius doctor consideret, uel quantum in longitudinem spei, uel quantum in latitudinem caritatis ex eius admonitione proficiat. Qui enim ad Deum conuertitur, si adhuc bona uite presentis sperat, longitudinem  non habet: quia breuis est uita in qua spem posuit. Si per terrenarum rerum concupiscentiam, et adhuc proximi odium coangustatur, latitudinem non habet, quia nescit uel transitoria contemnere, uel se in proximi amore dilatare. Cum uero conuersus quisque eterne uite gaudia longanimiter sperat, proximorum molestias cum caritate tolerat, et ea que non habet concupiscere contemnit, longitudinem et latitudinem porta habet, quia gloria predicatoris est, profectus auditoris: unde quibusdam per magnum predicatorem dicitur: »Gaudium meum et corona mea .« Et rursus: »Ecce nunc uiuo, si uos statis in Domino .« Atque iterum: »Que est enim nostra spes, aut gaudium? nonne uos ante Dominum? .« Longitudo  ergo et latitudo porte est, que ad aquilonem respicit: quia cum infidelem quempiam in peccati sui frigore torpentem predicator ad fidem conuertit, per hoc quod eum in longitudinem spei tendit, et in amplitudinem caritatis dilatat, eius gloriam suam facit: et quia in cognitionem Trinitatis sancte ex uerbo predicationis auditores quique in eiusdem Trinitatis amore proficiunt. Habet hec eadem porta thalamos tres hinc et tres inde: quia omne quod per Testamentum Nouum de Trinitate conditor loquitur, hoc etenim de Testamento ueteri ostendit, et cor audientium in amore celestis patrie perficit: ut anima herens Deo quasi sponsa cum sponso in quodam iam thalamo sedeat atque  terrenis se a desideriis funditus auertat. uel certe ut longe superius dictum est, quia tres sunt ordines bene uiuentium, bonorum scilicet coniugatorum, continentium, atque predicatorum. Quos tres bonorum ordines, quia non solum Ecclesia ex gentibus habet, sed aliquando etiam synagoga habuit, dum magna multitudo spiritalium Redemptoris gratiam ardenter exspectauit, porta celestis edificii tres hinc, et tres inde thalamos habet, quia predicator quisque, cum ad supernam patriam auditorem prouocat, et nouos patres et ueteres anhelasse celesti desiderio demonstrat. Plus enim plerumque exempla quam predicationis uerba compungunt; et cum predicator dicit quales alii in coniugio, uel in continentia, uel in predicatione erga omnipotentis Dei amorem in Nouo  Testamento fuerint, uel alii quales in ueteri, porta que loquitur ternos ex utroque latere habere se thalamos ostendit. Que porta habet et frontem, quia sunt in predicatoris uita aperta opera que uidentur. Habet et ante frontem uestibulum, quia priusquam bona opera insinuet, predicat fidem, per quam anima humiliter ueniens ad bonorum actuum altitudinem subleuatur: que cuncta secundum mensuram porte prioris sunt, iuxta hoc quod subditur: »Quia mensus est quinquaginta cubitorum longitudinem eius, et latitudinem uiginti quinque cubitorum.« Hec iam superius latius me dixisse meministis. Per quinquagenarium enim numerum requiem diximus figurari, quia et quinquagesimus annus ueteri populo in requiem datus est, qui appellatus est iubileus: et  septenarius numerus, per quem hoc omne tempus euoluitur, septies multiplicatus ad quadraginta et nouem ducitur; cui unus additur, quia in unius contemplatione requies eterna perficitur. Idem ergo quinquagenarius numerus nobis in longitudinem est, quia peruenire ad illam requiem non potest, nisi qui ad eam spem suam modo tendere longanimiter potest. Unde et hic post longitudinem quinquaginta cubitorum protinus latitudo subiungitur uiginti et quinque cubitorum; que uidelicet latitudo ad caritatem proximi pertinet. Ipsa enim in fratrum amore se dilatat, atque erga eos omne quod potest boni operis exercet. Cuncta autem bona opera que corporaliter fiunt, per quinque corporeos sensus exhibentur; uidelicet, per uisum, auditum, tactum,  gustum, odoratum. Quinarius uero numerus per semetipsum ductus, ad uicesimum et quintum peruenit, quia bona opera cum agi ceperint, per feruorem animum ad augmentum excitant, et per semetipsa multiplicantur: unde et latitudinem menti faciunt, ut non sit angusta per teporem, sed expansa in bonis actibus per caritatem. Omnis enim torpor, teporis angustia est. Omnis uero benignitas caritatis, magna latitudo; nam etsi res desunt que fortasse indigenti proximo prebeantur, ampla est substantia uoluntatis bone, que sufficit ad regni retributionem, sicut scriptum est: »In terra pax hominibus bone uoluntatis .«

»Fenestre, inquit, eius et uestibulum, et sculpture  secundum mensuram porte que respiciebat ad orientem.« Cuncta hec iam superius latius dicta sunt, et idcirco sermo non debet morosa expositione tardari. Hoc tamen magnopere notandum est, quod porta ad aquilonem ea omnia habere perhibetur, que porta ad orientem, fenestras scilicet contemplationis, uestibulum humilitatis, sculpturas bone operationis. Omnes enim qui per hoc quod Deo in conuersatione nati sunt in innocentia perstiterunt, portam ad orientem habent: quia eis celestis regni aditus patet a lumine quod acceperunt. Et omnes qui in peccatis postmodum lapsi torporis sui frigore sunt depressi, sed per penitentiam redeunt, ad amorem celestis patrie recalescunt, portam ad aquilonem habent: quia eis etiam post peccati sui frigora  regni aditus per misericordiam patet. Ea ergo habere dicitur porta ad aquilonem, que habet porta ad orientem: quia et conuersi peccatores sic ditantur uirtutibus, sicut illi sunt diuites, qui cadere in peccato uitauerunt. Unde et Psalmiste uoce per Dominum dicitur: »Cinerem sicut panem manducabam ,« quia sic penitentes recepit ut iustos. Scriptum quippe est de peccatoribus: »Olim in cilicio et cinere penitentiam egissent.« Cinis ergo sicut panis comeditur: quando ad auctoris sui gratiam peccator per penitentiam sicut innocens reuocatur. Porta igitur ad aquilonem habet fenestras, habet uestibulum, habet sculpturas: quia cum peccator ad uitam post culpas reducitur, sepe lumen contemplationis accepit, atque de ipsa memoria iniquitatis sue gratiam  magne humilitatis, bone quoque operationis efficaciam sumit: ut omne quod fieri precipitur, in uita eius quasi sculptum esse uideatur. »Septem uero graduum erat ascensus eius, et uestibulum ante eam.« Septem gradibus ad portam ascenditur, quia per sancti Spiritus septiformem gratiam aditus nobis uite celestis aperitur. Quam septiformem gratiam Isaias in ipso nostro capite, uel in eius corpore quod sumus enumerans, dicit: »Requiescet super eum spiritus sapientie et intellectus, spiritus consilii et fortitudinis, spiritus scientie et pietatis, et replebit eum spiritus timoris Domini . Quos gradus de celestibus loquens, descendendo magis quam ascendendo numerauit: uidelicet sapientiam, intellectum, consilium, fortitudinem, scientiam, pietatem, timorem.  Et cum scriptum sit: »Initium sapientie timor Domini ,« constat procul dubio, quia a timore ad sapientiam ascenditur, non autem a sapientia ad timorem reditur: quia nimirum perfectam habet sapientia caritatem. Et scriptum est: »Perfecta caritas foras mittit timorem .« Propheta ergo, quia de celestibus ad ima loquebatur, cepit magis a sapientia, et descendit ad timorem. Sed nos qui a terrenis ad celestia tendimus, eosdem gradus ascendendo numeremus, ut a timore ad sapientiam peruenire ualeamus. In mente etenim nostra primus ascensionis est gradus timor Domini, secundus pietas, tertius scientia, quartus fortitudo, quintus consilium, sextus intellectus, septimus sapientia.  Est etenim timor Domini in mente: sed qualis iste timor est, si eum eo pietas non est? Qui enim misereri proximo ignorat, qui compati eius tribulationi dissimulat, huius timor ante omnipotentis Dei oculos nullus est, quia non subleuatur ad pietatem. Sed sepe pietas per mordinatam misericordiam errare solet, si fortasse pepercerit, que parcenda non sunt. Peccata enim, que feriri gehenne ignibus possunt, discipline sunt uerbere corrigenda: sed inordinata pietas cum temporaliter parcit, ad eternum supplicium pertrahit. Ut ergo uera et ordinata sit pietas, ad gradum est alium subleuanda, id est, ad scientiam: ut sciat, uel quid ex iudicio puniat, uel quid ex misericordia dimittat. Sed quid si sciat quid agere quisque debeat, uirtutem uero agendi non habeat.  Scientia ergo nostra crescat ad fortitudinem, ut cum uidet quid agendum sit, hoc agere per mentis fortitudinem possit: ne timore trepidet et pauore collapsa non ualeat bona defendere que sentit. Sed sepe fortitudo, si improuida fuerit, et minus contra uitia circumspecta, ipsa sui presumptione incassum ruit.

Ascendat ergo ad consilium, ut preuidendo promoueat omne quod agere fortiter potest: sed esse consilium non potest, si intellectus deest, quia non intelligit malum quod agentem grauat, quomodo potest bonum solidare, quod adiuuat? Itaque a consilio ascendamus ad intellectum. Sed quid si intellectus magno quidem acumine uigilet, et moderari se nesciat per maturitatem? Ab intellectu ergo ascendatur ad sapientiam: ut hoc quod acute intellectus  inuenit, sapientia mature disponat. Quia igitur per timorem surgimus ad pietatem, per pietatem ad scientiam ducimur, per scientiam ad fortitudinem roboramur, per fortitudinem ad consilium tendimus, per consilium, in intellectu proficimus. Septem gradibus ad portam ascendimus, per quam nobis aditus spiritalis uite aperitur. Bene autem dicitur quia uestibulum erat ante eam: quia nisi quis prius humilitatem habuerit, ad hos gradus donorum spiritalium non ascendet, sicut scriptum est: »Super quem requiescit spiritus meus, nisi super humilem et quietum et trementem sermones meos? Potest quoque per uestibulum fides intelligi, ipsa quippe est ante gradus et portam, quia prius ad fidem uenimus, ut postmodum per spiritalium donorum gradus, celestis  uite aditum intremus: non enim uirtutibus uenitur ad fidem, sed fide pertingitur ad uirtutes. Per fidem ergo uenit ad opera, sed per opera solidatur in fide. uestibulum itaque ante gradus est, quia qui prius crediderit, ipse post uirtutum gradibus ad porte aditum ascendit. Sequitur. »Et porta atrii interioris contra portam aquilonis et orientalem.« Hoc loco, contra non pro aduersitate ponitur, sed pro rectitudine: ita enim porta interioris atrii posita monstrabatur ut porta aquilonis et orientis recto aditu ad eam tenderet. Quid est ergo, quod porta interior recto itinere posita contra portam orientis et aquilonis ostenditur, nisi hoc quod aperte datur intelligi, quia siue iudaico et gentili populo, seu  iustis et peccatoribus, sed post peccata conuersis, eque aditus regni celestis aperitur? Larga est enim misericordia Creatoris nostri: et porta interior non solum portam orientis respicit, sed etiam aquilonis, quia non solum his qui in innocentia permanent, sed etiam peccatoribus peccata sua penitendo damnantibus aperiuntur interioris atrii gaudia, ut ineffabilia mysteria patrie celestis agnoscant; agnoscendo sitiant, sitiendo currant, currendo perueniant. Quid igitur restat, nisi ut se ad perfectioris uite cursum dirigant, omnes qui illa gaudia patrie celestis agnoscunt? Unde et hic aperte subiungitur: »Et mensus est a porta usque ad portam centum cubitos.« Centenarium numerum, quia decies per denarium ducitur, iam superius diximus esse perfectum.  Itaque qui aditum atrii interioris uidet, profecto necesse est, ut per uitam perfectionis currat: ut a porta inchoationis usque ad consummationis ingressum perueniat. Mensuretur ergo atrium interius, quod a portis exterioribus usque ad portam interiorem tenditur, centum cubitis: ut qui intrare amando cepit, latitudinem perfectionis habeat in mente: quatenus in eo, quem nec prospera extollunt, ne aduersa coangustent, sed transitoria cuncta despiciens, quousque ad gaudia secreta perueniat, per atrium perfectionis currat. Sunt etenim multi, qui iam in septem gradibus aditum porte exterioris intrauerunt, iuxta quemdam superne dispensationis modum per timorem Dei humiles, per pietatis studium misericordes, per scientiam discreti, per mentis fortitudinem  liberi, per consilium cauti, per intellectum prouidi, per sapientiam maturi: sed adhuc quibusdam necessitatibus obligati, huius mundi curis inseruiunt, et unde iam ex magna parte excusserunt animum, ibi adhuc tenentur inuiti: cumque superimposita terrene occupationis portant onera, minus in preceptis celestibus exercentur, anhelare medullitus ad eternam patriam non uacat, ipsa in eis suo aliquo modo desideria languescunt: quia animo curis temporalibus prepedito, uera gaudia, que cognouit amare tantum non licet, quantum libet. Hi plerumque a iugo mundi colla mentis excutiunt, omnia deserunt, terrene cure pondera deponunt: atque ut ad celeste desiderium latius animi sinum laxent, uitam remotam petunt: et in ea sanctis precibus intenti, sacris  meditationibus dediti, quotidiano se fletu afficiunt, et uetustatem cordis igne amoris conflant, atque ad celeste gaudium accendendo se innouant. Hi itaque cum a portis exterioribus usque ad interiorem portam per boni studii atrium differuntur, hoc ipsum in eis atrium centum cubitis mensuratur: quia dilatione et exercitio in sancta quotidie perfectione proficiunt, per quotidiana desideria in mentem perfici, est quasi centum cubitis interius atrium mensurari. Idcirco ergo a portis usque ad portam centum sunt cubiti, ut quasi quedam mora eundi sit ipsa dilatio uiuendi, per quam quotidie in uirtutibus crescitur, ut ad interiorem aditum perfectius perueniatur. Sequitur.

»Et duxit me ad uiam australem, et ecce porta,  que respiciebat ad austrum. Et mensus est frontem eius, et uestibulum eius, iuxta mensuras superiores, et fenestras eius, et uestibula in circuitu, sicut fenestras ceteras quinquaginta cubitorum longitudinem, et latitudinem uiginti quinque cubitorum, et in gradibus septem ascendebatur ad eam. Et uestibulum ante fores eius.«  Cuncta hec in orientis et aquilonis porta iam dicta sunt: et congruum non est, ut ea que semel ac secundo exponentes diximus sepius replicemus. Notandum nobis tamen est, quia in spiritali edificic alter aditus ad orientem, alius ad aquilonem, atque alius ad austrum patet. Sicut enim aquilonis frigore peccatores, ita per australem uiam feruentes spiritu designantur: quia calore Spiritus sancti accensi, uelut meridiana  luce uirtutibus excrescunt. Pateat ergo porta ad orientem, ut hi qui sacramenta fidei inchoauerunt, et in nulla postmodum uitiorum profunditate demersi sunt, ad gaudia secreta perueniant. Pateat porta ad aquilonem, ut hi, qui post inchoationem caloris et luminis in peccatorum suorum frigore et obscuritate delapsi sunt, per compunctionem penitentie ad ueniam redeant, et que sit interne retributionis uera letitia cognoscant. Pateat porta ad meridiem, ut hi, qui sanctis desideriis in uirtutibus feruent, spiritali intellectu quotidie interni gaudii mysteria penetrent. Inter hec autem queri potest, cum quatuor huiusmodi partes sint, cur in hoc edificio atrii exterioris non quatuor, sed tres porte esse memorantur: quod recte querendum fuerat, si propheta non  spiritale, sed corporale edificium uidisset. Sancta enim Ecclesia, id est spiritale edificium, ut ad secreta gaudia pertingat, tres solummodo portas habet, uidelicet fidem, spem atque caritatem: unam ad orientem, aliam ad aquilonem, tertiam ad meridiem. Porta quippe in oriente est fides: quia per ipsam lux uera nascitur in mente. Porta ad aquilonem spes: quia unusquisque in peccatis positus, si de uenia desperauerit, funditus perit: unde necesse est ut qui per suam iniquitatem exstinctus est, per spem misericordie reuiuiscat. Porta ad meridiem, caritas, quia in igne amoris ardet. In meridiana etenim porta sol in altum ducitur, quia per caritatem lumen fidei in Dei et proximi dilectione subleuatur. Tribus igitur portis ad interius atrium tenditur, quia per fidem, spem et  caritatem ad gaudia secreta perueniunt. Alia quoque questio oritur, cur porta atrii interioris posita contra portam orientis et aquilonis dicitur, et australis porta, cui pateat tacetur? Sed quia per orientem inchoationem, per aquilonem lapsum diximus designari, dignum fuit, ut uel de inchoantibus, quibus adhuc sol in tepore est, uel etiam de lapsis, sed per conuersionem redeuntibus, aperte diceretur quod eis porta atrii interioris pateat: quatenus ex ipsis nos certos faceret, de quibus dubitari potuerat. Hoc autem de porta australi dicendum non erat, quia eos ad gaudia interna pertingere, qui feruore spiritus in uirtutibus permanent, nullus ignorat. Sequitur.

»Et celate palme erant, una hinc et altera inde  in fronte eius. « Due quoque palme celate, de quibus in septentrionali plaga porte diximus, et hoc tantum admonuisse sufficiat, quod quecunque ibi ponuntur, iuxta intelligentiam uiliorem, hoc est, iuxta litteram in meridiana porta intelligimus, iuxta spiritalem sensum: iisdem enim lineis et historia currit et tropologia, sed illa humilior est, ista sublimior. Illa heret terre, ista ad celestia subuolat.

»Et in circuitu per fenestras cuncta plena erant luminis.« Singula enim habent terminos suos, et proprium per illa ad animam credentis lumen ingreditur: presertim si longitudo uite eius quinquagenarii anni, hoc est, Iubilei mysterio fuerit protelata, et ad diuinioris sensus latitudinem potuerit peruenire. In qua latitudine et plateis agit sapientia  confidenter, et cum sublimi uoce clamitat, septemque gradibus ingreditur, ut perueniat ad uestibulum, et per palmas propositi sui atque conatus uictoriam teneat sempiternam. Et ne putaremus unum esse ad australem partem atrium, de secundo dicitur atrio, et porte atrii interioris in uia australi, et mensus a porta usque ad portam in uia australi centum cubitos: ut post hebdomadis et Instrumenti ueteris sacramenta, ad terram bonam et Euangelii gratiam perueniret.

 Quid est hoc, quod prius in frontibus pictura palmarum, nunc autem celate palme in fronte esse memorantur? In celatura quippe lapidum expressa esse opera uidentur. Sed, sicut iam superius diximus, pictura palmarum est ostensio signorum.  Nunc uero celatura palmarum dicitur, ut bonorum operum demonstratio designetur. Ipsis enim summis predicatoribus dicitur: »uideant opera uestra bona, et glorificent Patrem uestrum, qui in celis est .« Qui igitur in uita sua impressa esse sancta opera demonstrant, palmas in fronte celatas habent, quia quanto illos in posterum uictoria sequatur, iam nunc in sanctis suis operibus ostendunt. uel certe quia fidem per orientis, spem per aquilonis, caritatem uero per australem portam diximus designari. Notandum nobis est, quia in orientis porta pictura palmarum, in aquilone uero et meridie celatura esse perhibetur, quia contingit sepe, ut hi, qui adhuc inchoantes sunt, necdum se in operibus solidis ac magnis exerceant. Hi uero, qui post iniquitates  ad uirtutem redeunt, plerumque, ut culpas suas ante omnipotentis Dei oculos tegere ualeant, in magnis operibus exercentur: et qui iam feruore spiritus in uirtutibus excreuerunt, quasi meridies in sanctis actibus inardescunt. In orientis ergo porta pictura est, in aquilonis uero et meridiei celatura, quia signum uictorie, quod in inchoantibus ostenditur, hoc in reuertentibus atque feruentibus iam solidius et robustius tenetur. Notandum quoque magnopere est quod dicitur: »hinc et inde.« Omnes enim qui ad uite aditum tendimus, et ex dextro et sinistro latere habere palmam debemus. Quod enim hinc et inde dicitur, latus utrumque signatur. A dextro igitur palmam habet is quem prospera non extollunt; a sinistro  palmam habet is quem aduersa non deiiciunt. Quasi ex utraque parte portabat Paulus palmam, cum diceret: »Per arma iustitie a dextris et a sinistris, per gloriam et ignobilitatem, per infamiam et bonam famam, ut seductores et ueraces .« Non hunc aduersa frangebant, non prospera in mentis tumore subleuabant. Hinc et hinc ergo gestabat palmam, quia et in aduersitate fortis, et in prosperitate humilis permanebat. Quisquis enim de prosperis extollitur, habere in parte dextera palmam nescit: quisquis in aduersitate frangitur, portare palmam a sinistro latere ignorat. Ut ergo hinc et inde palma gestetur in fronte, adesse semper nostris mentibus debet, et in aduersis fiducia, et in prosperis timor: ne aut aduersa in desperationem pertrahant, aut  prospera animum in sui fiducia extollant. Hinc est quod idem egregius predicator dicebat: »Scio et humiliari, scio et abundare ;« ubique et in omnibus institutus sum, et satiari et esurire et abundare, et penuriam pati: »Omnia possum in eo qui me confortat .« Nunquidnam ars est aliqua humiliari et abundare, satiari et esurire, abundare et penuriam pati, ut pro magno se scire ista tantus predicator insinuet? ars omnino et mira discipline scientia, que toto nobis cordis est adnisu discenda. Quem enim penuria sua non frangit, a gratiarum actione non retrahit: in rerum temporalium desiderium non accendit. Scit humiliari: hoc enim loco Apostolus humiliari, dicit penuriam perpeti. Nam statim e contrario subiunxit: »Scio et abundare.«  Qui enim acceptis rebus non extollitur, qui eas ad usum uane glorie non intorquet, qui solus non possidet quod accepit, sed hoc cum indigentibus misericorditer diuidit, scit abundare, qui acceptis alimentis non ad ingurgitationem uentris utitur, sed ad reparationem uirtutis, nec plus carni tribuit, quam necessitas petit. Scit satiari, qui alimentorum inopiam sine murmuratione tolerat, nec pro necessitate uictus agit aliquid, unde anima peccati laqueum incurrat, scit esurire. Quem ergo, nec in abundantia superbia eleuat, nec in necessitate cupiditas irritat, nouit abundare, nouit penuriam pati. Qui cum statim subderet »omnia possum,« ne elationis esse uerba crederemus, adiunxit in quo: »in eo, qui me confortat.« Ecce in altum ramus prodit: sed  quia in radice se tenuit, in uiriditate permansit. In altum enim surgens aresceret, si se a radice diuisisset. Sibi enim nil tribuit, qui omnia se posse non in se, sed in eo qui se confortat, fatetur. Hinc et inde ergo predicator egregius palmam habet, quem nec abundantia in superbiam, nec inopia ad auaritiam pertrahit. Discamus igitur abundare, ut cuncta que ab eo accepimus cum indigentibus partiamur, ut mentem abundantia non eleuet, ne fortasse gaudeat, quia hoc adest sibi, quod deest alteri: et non iam communi bono, sed proprio letetur. A priuato gaudio ueritas ad commune discipulos reuocat, cum eos de predicatione redeuntes, et de subiectione demonum letantes admonet, dicens: Nolite gaudere  super hoc, sed potius gaudete et exsultate, quia nomina uestra scripta sunt in celo. Non enim omnes electi demonia eiiciunt, sed tamen electorum omnium nomina celo tenentur ascripta. Admonentur ergo discipuli priuatam letitiam deponere: communi autem et perpetua felicitate gaudere. Quisquis itaque in eo, quod alter non habet, gaudet, ex ipsa sua abundantia deterior factus gaudium priuatum habet. Contra huius nos appetitum abundantie Ioannes admonet, dicens: »Nolite diligere mundum, nec ea que in mundo sunt ;« qui mox rationem subdidit quare: »si quis diligit mundum, non est caritas Patris in eo . Nemo enim potest duobus dominis seruire ,« quia non ualet simul transitoria et eterna amare. Si enim eternitatem  diligimus, cuncta temporalia in usu non in affectu possidemus, quia eamdem rationem protinus subdit, dicens: »Quia omne, quod est in mundo, concupiscentia carnis est, et concupiscentia oculorum, et superbia uite. Ideo enim habere aliquid homines, et ultra quam necesse est concupiscunt, ut habendo superbiant: et quia hoc alius non habet, se in cogitationibus extollant. Discamus penuriam pati, ne ea que non habemus, habere etiam cum culpa requiramus: ne felices putemus, quos rebus onustos cernimus. Nimia ualde sunt ea, que sibi quasi in sumptus uite presentis preparant, multa portant, sed in uia breui: magna est nobis in hoc itinere socia paupertas, que animum non angustat, cum deest terrena substantia, de qua eterno iudici rationes ponamus.  Liberius ad patriam tendimus, quia quasi in uia pondere caremus. Discamus satiari, ne in sumendis alimentis corporis gule magis quam necessitati seruiamus. Plus enim concupiscentia, quam necessitas petit: et sepe dum carnis inopie satisfacere curamus, uoluptas subrepit, modum refectionis excedit: unde fit ut culpa transeat ad culpam, quia plerumque inde alia carnis tentatio nascitur, dum carni immoderatius in refectione seruitur: ex peccato etenim primi hominis infirmante natura in hoc mundo cum nostris tentationibus nascitur, et caro nobis aliquando adiutrix est in bono opere, aliquando autem seductrix in malum. Si igitur ei plus quam debemus tribuimus, hostem nutrimus: et si necessitati eius, que debemus, non reddimus, ciuem necamus.  Satianda itaque est caro, sed ad hoc usque, ut in bono nobis opere famulari sufficiat. Nam quisquis ei tantum tribuit, ut superbiat, satiari penitus ignorat. Ars itaque magna est satiari, ne unusquisque per satietatem carnis ad iniquitatem prorumpat turpitudinis. Discamus esurire, ut nobis propter abundantiam sequentem nostra hic inopia placeat, ne nos uentris necessitas ad culpam trahat, ne peccatum menti ipsi indigentia suggerat: et dum caro fame afficitur, ad cupiditatem animus irritetur, et querat cum culpa prouidere, unde carni ualeat in necessitate satisfacere: ne cor in indignatione prosiliat, et linguam in murmurationis amaritudinem accendat. Qui igitur in carnis sue inopia  se hinc inde circumspicit atque a peccati laqueo custodit, nouit esurire. Nos itaque, fratres carissimi, iram atque auaritiam in aduersitate fugientes, elationes et immoderata gaudia in prosperitate declinantes, quia per fidem, spem, atque caritatem interioris uite atrium tribus portis intrare concupiscimus, palmas hinc et inde teneamus. »Et introduxit me, inquit, in atrium interius ad portam australem, et mensus est portam iuxta mensuras superiores, etc.«  Singula enim atria habent mensuras et ordines suos, et in iisdem mensuris diuersa gratia est, dum easdem res aliter in principio, aliter in profectu, aliter in fine cognoscimus. Hoc uero, quod in Septuaginta non habetur, et uestibulum per gyrum longitudine uiginti quinque cubitorum, et latitudine  quinque cubitorum, uidetur facere questionem, propter quod in ueteri interpretatione non positum est, quomodo post profectum tertii gradus uiginti quinque cubiti et quinque ponantur: sed tollit ambiguitatem illud, quod sequitur, »et uestibulum eius ad atrium exterius, et palmas eius in fronte,« ut scilicet hoc atrium, quod habebat in longitudine uiginti quinque cubitos, et in latitudine quinque, non interioris, sed exterioris atrii sit, ut prioris atrii latitudinem, hoc est, uiginti quinque cubitos exterioris atrii possideat longitudo, et in latitudine quinque cubitos teneat. Quas mensuras, id est, uiginti quinque, et quinque, ad eosdem sensus referemus, uisum uidelicet et auditum, gustum et odoratum et tactum. Quas si ad altiora conscendimus  quinquies duplicamus, et de carnalibus sensibus facimus spiritales, ut est illud: »Leuate oculos uestros, et uidete quoniam iam albe messes sunt ad metendum ;« et: »Qui habet aures audiendi, audiat ;« et: »Gustate et uidete quoniam suauis est Dominus ;« et: »Christi bonus odor sumus in his qui credunt ;« et in Ioannis epistola dicitur: »Quod audiuimus et uidimus, et manus nostre palpauerunt, de uerbo uite ;« et ad extremum nequaquam, ut in septentrionali plaga septem tantum gradus sufficiunt, sed post septem octonarius ponitur numerus, ut de Synagoga ad Ecclesiam, de ueteri instrumento ad nouum, de terrenis ad celestia transeamus.

»Et introduxit me in atrium interius per uiam  orientalem, et mensus est portam secundum mensuras superiores thalamum eius et frontem eius, et uestibula eius, sicut supra, et fenestras eius, et uestibulum in circuitu, longitudine quinquaginta cubitorum et latitudine uiginti quinque cubitorum, et uestibulum eius, id est, atrii exterioris.«  »Et palme celate in fronte eius hinc et inde, et in octo gradibus ascensus eius.« De septentrionali plaga, in cuius atrium septem tantum ascendebatur gradibus, transit ad australem portam et atrium eiusdem plage: ad quod non solum septem, ut supra, sed et octo gradibus ascenditur: uidelicet ut per uetera transeamus ad noua: et ut loquar manifestius,  per patriarchas et prophetas ueniamus ad apostolos, ut in altero hebdomas in altero ogdoas sit. Nunc autem uenit ad ultimum, imo ad summum, et introducit prophetam per uiam porte interioris, siue per atrium, ad quod itur per uiam orientalem. uia iuxta Septuaginta in hoc tantum habetur loco, in septentrionali et australi plaga omnino tacita est: ut possimus intelligere in orientali tantum porta illam intelligendam uiam, que dicit: »Ego sum uia, et uita, et ueritas .« Per ipsum enim uenimus ad Patrem. Et de ipso scriptum est: »Beati immaculati in uia ,« qui nichil de Christi sinistrum sapiunt, sed fides eorum pura est, et nequaquam hereticorum sorde polluta est. Idemque numerus thalamorum, frontium et uestibulorum, et  fenestrarum et luminis earum, et eadem mensura longitudinis et latitudinis quinquaginta, uidelicet et uiginti quinque cubitorum sacramenta conseruans. Et uestibulum eius porte siue atrii interioris, quod iuxta hebraicum exterius ponitur, ut orientali lumine omnia teneantur inclusa, secundum illud, quod scriptum est: Nec est, qui se abscondat a calore eius. Sin autem et exterius et interius accipimus, atrium, sic intelligendum est quod Deus, et circumfusus  sit et infusus, dicens per prophetam, »qui tenet celum palmo et terram pugillo ,« ut omnia ab illo uideantur includi. Et rursum: »Celum mihi sedes, terra autem scabellum pedum meorum ;« ut intra omnia credendus sit, iuxta illud uirgilianum :

Principio celum ac terras, camposque liquentes,
Lucentemque globum lune Titaniaque astra
Spiritus intus alit; totamque infusa per artus
Mens agitat molem, et magno se corpore miscet.
Cumque per arma iustitie a dextris et sinistris, per gloriam et ignominiam, per bonam et malam famam, per laudes et uituperationes uictoriam de isto seculo ceperimus, tunc palme nobis dantur ex utroque latere, quos nec gaudia mutauere, nec meror, nec  prospera, nec aduersa superabunt, et nequaquam per octo gradus, sicut in aquilonis plaga, nec per septem et octo, sicut in meridie continetur, sed per septem tantum gradus ad summa conscendimus, eo quod sufficiat nobis octonarii numeri, id est, euangelicum sacramentum, ut possimus iuxta Apostolum dicere: »Et si noueramus secundum carnem Christum, sed iam nunc non nouimus cum ,« subauditur iuxta carnem.



LIBER DECIMUS SEXTUS.


 Si quem mouet cur in prophetica explanatione quosdam libros longiores, quosdam uero breuiores condiderimus, ipsamque prophetiam non equali spatio diuiserimus, ita ut quedam pars plures uersus habere, quedam uero pauciores, sciat hoc facere explanationis difficultatem et mysteriorum profunditatem. Sic enim maiores nostri, quorum auctoritatem sequimur et stylum imitamur, agere consueuerunt, ut in obscurioribus locis tractando diutius morarentur, et in lucidioribus ocius modum expositionis explerent. Unde iam duos libros de conditione templi consummantes, qui sunt in ordine totius operis quartusdecimus, et quintusdecimus, tertium, qui in ordine decimus sextus est, ubi uir ille, qui hec omnia prophete ostendit ipsum prophetam  introduxit ad portam, que respiciebat ad aquilonem, sic inchoare decernimus.




SEQUITUR CAPUT XL.

»Et introduxit me ad portam, que respiciebat ad aquilonem. Et mensus est, secundum mensuras superiores, thalamum eius, frontem eius et uestibulum eius et fenestras eius, per circuitum, longitudine quinquaginta cubitorum et latitudine uiginti quinque cubitorum, et uestibulum eius respiciebat ad atrium exterius, et celatura palmarum in fronte illius hinc et inde, in septem gradibus ascensus eius.« etc.  Introducitur ergo rursum ad portam, que respiciebat ad aquilonem, sed nequaquam ut supra ad atrium exterius, sed interius. In eo  enim, quod in consequentibus dicitur, uestibulum eius respiciebat in atrium exterius, ostenditur hoc atrium fuisse intrinsecus: per que profectus ingredientis ostenditur, dum in singulis locis nomina mensureque sunt proprie, et fenestre per circuitum luminis plena scientie uniuersa monstrantes, et per quinquaginta et uiginti quinque cubita remissionis diuinorumque sensuum sacramenta sunt posita, ut in uestibulo atrii interioris positi exteriora uideamus, et preteritorum et presentium notitiam contemplantes, per quam ueniamus ad duplices palmas atque uictorias, et octo graduum mysteria cognoscamus, introgressi gazophylacia, in quibus templi diuitie continentur, et lauantur orationes nostre ab omni sorde peccati: menseque ex utraque parte  bine sunt posite, ut primum immoletur holocaustum, quod totum sacer ignis assumat, dein pro peccato, et ad extremum pro ignorantia, quod uel scientes commisimus, uel ignorantes. Ad latus quoque exterius, iuxta Septuaginta, erat riuus fabrefactus, qui holocaustorum cineres et carnium iurulentias efferebat exterius: siue erant due mense, et ad latus alterum uestibuli eiusdem porte due mense, id est, ex utraque parte quaterne quatuor hinc et quatuor inde. Et post tergum siue ad latus earum alie octo mense, ut simul faciant mensas sedecim; quo numero prophetarum mysteria demonstrantur: ut quidquid offerimus per euangelicam dignationem, predictum eorum uaticinationibus approbemus. Quodque inferuntur quatuor mense de lapidibus quadris  exstructe, et he ipse ad sacrificium holocaustorum, isti sunt uiui lapides, qui uoluuntur super terram, et habent secum angularem lapidem, quo ueteris et noui Instrumenti parietes continentur. Quartus autem numerus euangelica sacramenta demonstrat, longitudine et latitudine habens unum cubitum et dimidium, id per quadrum: que simul iuncta tres cubitos faciunt. Qui tres cubiti, habent in altitudine cubitum unum: ut mysteria Trinitatis unius cubiti, hoc est, diuine maiestatis mensura conseruet, dicente Domino ad discipulos: »Ite, baptizate omnes gentes in nomine Patris et Filii et Spiritus sancti .« Nomen autem Dei quasi unus altitudinis cubitus est, qui tres complectitur proprietates et holocausta oblationum nostrarum semper assumit.  Super ipsas autem quatuor mensas holocaustorum de uiuis lapidibus exstructas, quarum longitudo et altitudo et latitudo descripta est, ponuntur uasa, in quibus immolatur holocaustum martyrum, de quibus dicitur: »Pretiosa in conspectu Domini mors sanctorum eius ;« et eorum uictime, qui continentia et corporis sanctitate animas suas immolant Domino. Mensarumque istarum nomina puto in Mattheo et Luca, Marco, et Ioanne apostolis contineri: quarum corona desuper flexa intrinsecus per circuitum margines ambiebat, ut holocausta contineret intrinsecus, et non passim fluere permitteret, teneretque carnes oblationis, siue ut LXX transtulerunt, »Et ipse mense tecte erant desuper,« propter imbrium uiolentiam et estiui solis  nimiam siccitatem, ut carnes desuper posite possint dicere cum propheta: »Per diem sol non uret nos, neque luna per noctem ;« quorum alterum nimiis pluuiis et tempestatibus tribulationum dissoluit oblationes, alterum uehementi estu persecutionum arescere facit quidquid oblatum est.

 Hec prophetie uerba lectione magis indigent, quam expositione. Ea enim in tribus portis replicantur, que secundo iam uel tertio de exterioribus dicta sunt, pauca uero in earum descriptione permutantur. Nunc ergo querendum nobis est, que iste tres porte interiores sint: uel quid est, quod earumdem portarum uestibula uiginti quinque cubitis in longitudine, et quinque cubitis in latitudine metiuntur: uel cur ad eas non septem, sicut de portis  exterioribus dictum fuerat, sed octo gradibus ascenditur. Porta enim atrii interioris, que superius dicta est, de his tribus portis interioribus non est, quia illa contra orientis et aquilonis portam respicere dicitur. Iste autem singule interius ad austrum uel orientem et aquilonem posite esse memorantur. Unde recte per illam aditus interior designatur, quia, sicut precedenti locutione iam dictum est, uel Iude et gentilitati, uel inchoantibus atque in bono perseuerantibus, uel a bono cadentibus, sed post culpas per penitentiam surgentibus patet. Nunc autem postquam singule in oriente et aquilone, et austro porte descripte sunt, cur interioris atrii rursum porte singule in austro et oriente atque aquilone  describuntur? Aspirante Deo magna intentione opus est sinum tante profunditatis indagare. Si enim portarum nomine sanctos predicatores accepimus, sciendum nobis est, quia una est Ecclesia in predicatoribus Testamenti ueteris ac Noui. Porte autem septem uel octo gradus habent: quia sancti Spiritus septiformem gratiam concorditer predicant. Octauum uero gradum annuntiant retributionis eterne. Unde scriptum est: »Da partem septem nec non et octo .« Quid itaque dicere possumus exteriores portas nisi antiquos patres fuisse, qui per precepta legis nouerant opera populi magis, quam corda custodire? ut interiores portas predicatores sancte Ecclesie debeamus accipere, qui spiritalibus monitis discipulorum suorum corda custodiunt, ne malis que  non faciunt, uel in cogitationibus delectentur. Per illas enim septem gradibus ascendi dicitur; istarum uero octo graduum ascensus esse perhibetur, quia et in ueneratione legis dies septimus fuit, et in Nouo Testamento octauus dies cum sacramento est: is uidelicet, qui dominicus appellatur, qui tertius a passione, sed octauus a conditione est, quia et septimum sequitur.

Sin uero portarum nomine solos intelligimus sanctos apostolos designari, qui uidelicet primi nobis sunt sancte Ecclesie predicatores, et fidem nos, spem atque caritatem summo opere tenere docuerunt: ipsi itaque nobis in his uirtutibus porte sunt, qui nos per easdem uirtutes ad interiorem intellectum eterne sapientie perducunt: sed si ipsi exteriores sunt porte, quos accepimus interiores? Si uero  ipsi interiores sunt, quos intelligimus exteriores? Qua in re intelligi utiliter potest, quia ipsi nobis exteriores simul et interiores porte sunt. Cum enim adhuc inchoantibus non alta et mystica, sed quedam que capi preualent predicant, porte exteriores sunt. Cum uero perfectis profunda et mystica loquuntur, porte interiores. uideamus qualiter porta exterior pateat: »Non potui uobis loqui, quasi spiritalibus, sed quasi carnalibus. Tanquam paruulis in Christo, lac uobis potum dedi, non escam .« uideamus qualiter porta interior pateat: »Sapientiam loquimur inter perfectos .« uideamus utrum eadem ipsa sit porta interior et exterior. »Sapientibus et insipientibus debitor sum .« Qui rursum dicit: »Siue mente  excedimus Deo, siue sobrii ;sumus uobis .« In hoc enim, quod contemplando et loquendo sapientibus mente excedit, porta interior est: in hoc uero, quod paruulis sobrie in predicatione se temperat, et quanta ebrietate spiritus infundatur in mente cum predicat non ostendit, exteriorem portam se esse manifestat. Ipsi itaque et exteriores porte nobis sunt et interiores, que nos et in primo aditu fidei, spei atque caritatis instituunt, et cum iam proficientibus celestis regni mysteria predicant per subtiliorem sensum nos ad interiora perducunt. Unde et per septem gradus prius ascensus earum describitur, et postmodum per octo: per octauum etenim gradum illius uite mysteria signantur, quam  in secretis suis perfecti intelligunt, qui iam cuncta temporalia mente transcendere nouerunt: qui presentem uitam que septem dierum curriculo euoluitur, plene despiciunt: qui de intima contemplatione pascuntur. Habent igitur porte spiritalis edificii septem gradus: quia timorem Domini, pietatem et scientiam, fortitudinem et consilium, intellectum et sapientiam suis auditoribus predicant. Sed cum iam omnia dimitti precipiunt, cum nil in hoc mundo diligi admoneant, nil per affectum teneri, cum contemplationi celestis patrie intendi atque in eius suadent mysteriis delectari, gradum addunt et ad interiora traiiciunt. Iste gradus, docente ueritate, cuidam ostensus est: cui cum legis precepta dicerentur, respondit: »Hec omnia custodiui a iuuentute mea ,« quasi enim in septem gradibus stabat, cum a iuuentute sua se omnia custodisse diceret. Sed ei mox dicitur: »Adhuc unum tibi deest, si uis perfectus esse, uade, uende omnia que habes et da pauperibus, et habebis thesaurum in celo, et ueni sequere me.« In quibus uerbis octauum equidem gradum uidit, sed ascendere noluit, quia tristis abscessit. Quisquis itaque contemptis rebus temporalibus eternitatis contemplatione pascitur, celestis regni gaudia rimatur, post septem gradus quos timendo et operando atque intellectu sapientie succrescendo tenuit, octauo gradu interioris porte aditum intrauit. Per octauum quoque numerum, et dies eterni iudicii et carnis resurrectio designatur. Unde et psalmus qui pro octauo scribitur, a pauore iudicii  est inchoatus, cum dicitur: »Domine, ne in ira tua arguas me, neque in furore tuo corripias me .« Nunc enim tempus est misericordie: in illo autem iudicio dies ire, in quo uidelicet die omne hoc tempus finitur, quod septem diebus euoluitur: et quod post septem dies sequitur, iure octauus appellatur, in quo et caro nostra resurget ex puluere, ut siue bona siue mala egit recipiat a ueritate. Unde per legem quoque octauo die fieri circumcisio iubetur. Nam per membrum, quod circumciditur, mortalis propagatio generatur, decedentium et succedentium numerus augetur. Sed quia in resurrectione mortuorum nec carnis iam propagatio agitur, et decessio atque successio nulla erit, quia »neque nubent, neque nubentur, sed erunt sicut  angeli Dei in celo ,« octauo die precipitur preputium incidi: ibi enim locum iam carnis propagatio non habet, ubi resurgens caro perseuerantiam eternitatis habet. Per hoc membrum mater uirgo descendit, que Deum in utero sine uirilis carnis admixtione concepit, qui primus nobis eterne patrie gloriam in sua resurrectione monstrauit: qui surgens a mortuis iam non moritur, et mors ei ultra non dominabitur: nobisque exemplum dedit, ut ea fieri in die ultimo de nostra carne credamus, que facta de carne illius in die resurrectionis agnouimus. Sed quia sermo nobis de carnis resurrectione se intulit, triste nimis et ualde lugubre est, quod quosdam in Ecclesia stare, et de carnis resurrectione dubitare  cognoscimus. Hanc autem antiqui Patres uenturam esse certissime crediderunt: et etiam cum nullum adhuc eiusdem resurrectionis exemplum tenerent. Qua igitur damnatione digni sunt, qui et exemplum iam Dominice resurrectionis acceperunt, et tamen de sua resurrectione diffidunt? Pignus tenent, et fidem non habent: ecclesias replent, sed quia de resurrectione sua dubitant, mente uacua stant. Habent autem interiores porte uestibula, que uiginti et quinque cubitis in longitudinem metiuntur. Si enim octo ter ducimus ad uiginti quatuor peruenimus, cui unus additur, ut uiginti et quinque teneamus. Auditores etenim boni, qui quasi uestibula quedam sunt portarum, eterne spei longanimitatem tenent, octauum diem in Trinitatis fide sustinent: que Trinitas, quia  unus est Deus, octo quidem per ter ducunt, sed in unius Dei confessione solidantur. Plana sunt uestibula: quia humilia sunt corda auditorum bonorum. Habent longitudinem: quia in spei perseuerant longanimitate. uiginti et quinque cubitis earum longitudo mensuratur: quia resurrectionem carnis in octaua per Trinitatem credunt, et eamdem sanctam Trinitatem unum esse Deum fatentur. Habent quoque quinque cubitos in latitudinem: quia per uitam simplicem que quinque sensibus ducitur, circa amorem proximi dilatantur. Et notandum, quia postquam portarum uestibula superius alia dicta sunt, postmodum uestibulum, quod quinque cubitorum habet in latitudinem, exterius respicere dicitur. Quia nimirum sunt auditores alii, qui intellectum interioris  uite magis uirtutibus proficiendo penetrant. Et sunt quidam simplices, qui bene quidem, sed iuxta sensus corporeos uiuunt. Unde et exterius respicere dicuntur: quasi enim extra respiciunt, quia iuxta sensus corporeos uiuunt. Sed tamen exterius respicientes intus sunt: quia etsi sensus corporeos intelligendo transcendere nesciunt, fidem tamen atque caritatem humiliter tenent. Et intus ergo sunt in spiritali edificio per amorem, et quasi foras respiciunt per simplicitatem. Potest per uestibulum quod exterius respicit, fides inchoantium designari, et per uestibulum quod est interius, fides perfectorum qui iam per eam in uirtutibus emicant. Possunt etiam per uestibulum interius precepta altiora, per uestibulum uero quod respicit exterius precepta adhuc minima  figurari. Per uestibulum quippe itur ad gradus et portam: quia per precepta predicationis pertingitur ad uirtutes atque aditum gratie celestis. Cum uero iubetur aliis in cogitatione sua eterna meditari, celestia sapere, eisque dicitur in psalmis, hymnis et canticis spiritalibus uiuere, quasi interius uestibulum ostenditur quod quinquaginta cubitis latitudine, et uiginti et quinque latitudine mensuratur. De quibus numeris nunc tacemus, quia ex his multa iam superius diximus. Cum uero aliis precipitur uxori uir debitum reddat, similiter autem et uxor uiro, quasi uestibulum, quod exterius respicit designatur. Quod quamuis extra respiciat, et tamen intus est, quia rudis auditor adhuc agit, quod carnis  est; et tamen a bonorum numero alienus non est. Potest autem et per orientis portam Dominus, et per austri Iudea, per aquilonis uero conuersa gentilitas designari. Sed hac in re, questio animum pulsat, cur in superiori narratione prophete prius orientalis postmodum aquilonis, ac deinde austri porta descripta est: cumque easdem portas in anteriori atrio narraret, prius portam austri, deinde orientis, et tertio in loco descripsit aquilonis. Cur autem non eumdem ordinem, quem ceperat tenuit, sed hunc in portarum descriptione permutauit; ut et prius diceret orientis portam, aquilonis et austri, et postmodum austri, orientis et aquilonis? Sed si aquilonis nomine gentilitas designatur, cunctis studiose legentibus liquet, quia ante Synagogam gentilitas  fuit. Nam Heber ipse, a quo Hebrei appellati sunt, ex gentibus electus est. Dicatur ergo porta orientalis ante portam aquilonis et austri, quia in diuinitate sua Dominus ante gentilitatem et Iudeam natus est, quia et ante omnia secula. Dicatur uero narratione subsequenti porta austri, orientis et aquilonis: quia Redemptor noster in humana natura inter Iudeam et gentilitatem nasci dignatus est, qui et in fine Synagoge uenit, et ante initium Ecclesie, quam ex gentibus collegit. In prima ergo, id est, descriptione, sit orientalis porta ante portam aquilonis et austri. In secunda autem inter portam austri et aquilonis, orientis porta nominetur. Quia et ex diuinitate antecessit omnia, et ex humanitate uenit inter omnia: qui et decedentis Iudee finis factus  est, et subsequentis gentilitatis initium. Igitur quia ea, que necdum dicta fuerant, ut Domino largiente potuimus, rimati sumus, et ea que sepius sint replicata transcurrimus: nunc ad ea uenimus, que sic iam per ordinem dicuntur, ut in eis pene nichil de his, que dicta sunt, replicetur.

»Et per singula gazophylacia ostium in frontibus portarum, ibi lauabant holocaustum.«  Gazophylacia superius diximus corda doctorum, que scientie diuitias seruant: frontes autem portarum sunt uerba atque opera predicatorum, in quibus eos foris agnoscimus, quales apud se intrinsecus uiuant. Est autem ostium per gazophylacia singula in frontibus portarum: quia unusquisque doctor in corde auditoris intellectum aperit in dictis et operibus  Patrum. Cum enim Petri apostoli predicationem discutimus, cum Pauli uerba perscrutamur, cum Ioannis Euangelium inuestigamus, atque inter hec uerbis auditores nostros ad meliorem intellectum trahimus, quid aliud agimus nisi ostium in portarum frontibus aperimus? Dicatur ergo per singula gazophylacia ostium in frontibus portarum, quia si doctor hoc, quod loquitur, apostolorum dictis minime confirmat, in frontibus portarum ostium non habet: etsi ostium non habet, dici iam gazophylacium spiritalis edificii non potest: quia si his intellectum non aperit, doctor non est. Cum uero auditores boni per ora docentium apostolorum dicta et opera cognoscunt, culpas suas apud semetipsos  taciti reprehendunt, et lacrymis insequuntur omne, quod se egisse inique meminerunt. Unde hic quoque de ostio, quod est in frontibus portarum subditur: »Ibi lauabant holocaustum.« Qui enim se per fidem in conuersatione sancta Domino deuouerunt, holocaustum Domino facti sunt. Sed quia adhuc multa in se de corruptibili sua carne patiuntur, quia adhuc in eis cordis munditia sordidis cogitationibus inquinatur, quotidie ad lacrymas redeunt, assiduis fletibus affliguntur: sanctorum enim Patrum dicta et facta considerant, et cum se indignos pensant, in portarum ostio holocaustum lauant. Ecce etenim quis pro timore omnipotentis Domini esse patiens deuouit: nulli conuicium pro conuicio reddere, omnia equanimiter tolerare. Et tamen cum hunc  contumelia ab ore proximi illata subito percusserit, turbatus forte aliquid loquitur, quod loqui non debuit: certe iste iam holocaustum est, sed adhuc inquinatum: fortasse contra illatas contumelias patientiam exhibuit, tacitus permansit, sed tamen contra easdem contumelias, quas portat, dolore tangitur, eiusque animus in caritate sanciatur. Patientia enim uera est, que et ipsum amat, quem portat: nam tolerare sed odisse, non est uirtus mansuetudinis, sed uelamentum furoris. Hic itaque sepe in cogitatione sua se iudicat, reprehendit semetipsum quia dolet: nec tamen apud se preualet obtinere ne doleat. Iam ergo per bonam deuotionem holocaustum est, sed tamen per dolorem, quo tangitur adhuc inquinatum. Alius ea que possidet apud  semetipsum decreuit indigentibus cuncta tribuere, nichil sibimet reseruare, uitam suam soli superne gubernationi committere. Sed dum prebet pauperibus que habet, fortasse cogitatio mentis subripit, que dicit: unde uiues si cuncta dederis? Nec tamen desistit tribuere: sed quod letus dare ceperat, postmodum tristis prebet. Quid huius mens nisi misericordie holocaustum est, sed tamen per tristitiam cogitationis inquinatum? Aut enim deliberare summa non debuit, aut post deliberationem nullo modo dubitare. Alius contempta mundi superbis honores atque dignitates huius seculi decreuit uitare: ultimum appetit inter homines locum tenere, ut tanto excelsior inueniatur in permanenti gloria, quanto humilior aspicitur in transeunti uita. Is fortasse  cum sese subito a proximo despici agnoscit, dedignatur cur despicitur: uult quidem esse in loco humili, sed tamen attendi contemptibilis non uult. Hunc iam deuotio eleuat, sed adhuc infirmitas grauat. Iam ergo per deuotionem holocaustum est, sed adhuc ex infirmitate inquinatum. Hi itaque, qui in eis, que optime deuouerunt, aliqua infirmitatis sue culpa tanguntur, cum per uerba doctorum dicta Patrum intelligunt, et in quanta culpa iaceant agnoscunt, seque ipsos penitentie lamentis afficiunt: holocaustum in ostio portarum lauant. Sciendum uero est, quia hoc inter sacrificium atque holocaustum distat: quod omne holocaustum sacrificium est, sed non omne sacrificium holocaustum. In sacrificio  enim pars pecudis: in holocaustum uero totum pecus offerri consueuerat. Unde et holocaustum Latina lingua totum incensum dicitur.

Pensemus ergo, quid est sacrificium, quid holocaustum: cum enim quis suum aliquid Deo uouit, et aliquid non uouit, sacrificium est. Cum uero omne quod habet, omne quod uouit, omne quod sapit, omnipotenti Deo uouerit, holocaustum est. Nam sunt quidam, qui adhuc mente in hoc mundo retinentur, et tamen ex possessis rebus subsidia egentibus ministrant, oppressos defendere festinant: isti in bonis, que faciunt sacrificium offerunt, quia et aliquid de sua actione Deo immolant, et aliquid sibimetipsis reseruant. Et sunt quidam, qui nichil sibimetipsis seruant, sed sensum, linguam, uitam,  atque substantiam quam perceperunt, omnipotenti Deo immolant. Quid isti nisi holocaustum offerunt, imo magis holocaustum fiunt? Isreliticus enim populus primum sacrificium in Aegypto obtulit, secundum uero in eremo. Qui itaque adhuc mentem habet in seculo, sed boni iam aliquid operatur, Deo sacrificium obtulit in Aegypto. Qui uero presens seculum deserit, et agit bona que ualet, quasi iam Aegypto derelicta, sacrificium prebet in eremo: quia repulso strepitu desideriorum carnalium in mentis sue quiete atque solitudine Deo immolat quidquid operatur. Quamuis ergo, sicut dictum est, sacrificium sit holocaustum, maius tamen est holocaustum sacrificio: quia a mente, que huius mundi dilectione non premitur, totum in omnipotentis Dei  sacrificio incenditur, quod habetur. Sed sciendum nobis est, quia sunt quidam, qui etiam seculum relinquentes, totum quidem, quod habent, offerunt, sed tamen in bonis, que agunt, minime compunguntur, et bonum quod agunt holocaustum est: sed quia flere ac semetipsos iudicare nesciunt, seque ex amore ad lacrymas non accendunt, perfectum eorum holocaustum non est. Hinc enim per Psalmistam dicitur: »Memor sit Dominus sacrificii tui, et holocaustum tuum pingue fiat .« Holocaustum quippe siccum est, bonum opus, quod orationis lacryme non infundunt. Holocaustum uero pingue est, quando hoc, quod bene agitur, corde humili etiam per lacrymas irrigatur. Unde rursum dicitur: »Holocausta medullata offeram tibi .« Quisquis enim bonum opus agit, sed ex omnipotentis Dei amore atque desiderio flere nescit, holocaustum habet, sed medullam in holocaustum non habet. Qui uero bona operatur, et uisioni iam Creatoris sui inhiat, atque ad eterne contemplationis gaudia peruenire festinat, seque ipsum ex amore, quo accenditur, in fletibus mactat, holocausta Domino medullata dedit.

Studendum ergo nobis est et mala funditus relinquere, et bona que sufficimus operari: atque ut in ipsis bonis que agimus, amore eterni luminis compungamur: ipse enim cordis tenebras discutit amor lucis, ut subtilius uidere ualeamus, ne qua in bonis que agimus praua misceantur. Considerandum quippe  nobis est opus nostrum quale sit, que cogitatio in oper0e, que intentio in cogitatione: et cum nostro bono operi admixta aliquid malitie uel praue dilectionis agnoscimus, redeamus ad lacrymas, lauemus holocaustum. Sunt autem quidam qui semetipsos in magnis actionibus Domino deuouerunt, atque ad tantam perfectionem perueniunt, ut ab eis nulla unquam difficultate flectantur: quatinus in deliberatione castitatis, nequaquam caro in praua cogitationis delectatione animum sternat. Nam et signando per suggestionem pulsat, surgere non permittitur, quia uigore iudicii calcatur. In deliberatione quoque patientie nec sermo inordinatus ab ore prodeat, nec dolor tacitus animum premat, ut in largitate eleemosyne nulla inopie suspicio tristitiam generet, ut  in deliberatione humilitatis nullus despectus animum mordeat. Sed cum iam in his, que recte deuouerunt, sese fortiter exhibent, priora tamen peccata, que ab ipsis ante bonam deliberationem perpetrata sunt, ad memoriam deducunt et plangunt quidquid illicite egisse meminerunt. Hi itaque per uitam quam tenent, holocaustum sunt, sed per uitam, quam ante tenuerant, inquinatum. Lauant ergo holocaustum in ostio portarum, quia in intellectu quem percipiunt de dictis Patrum, lamentis se quotidianis afficiunt, et mundant uitam lacrymis, quam prauis aliquando actibus inquinauerunt. Nos itaque inter hec ad uitam preteritam mentis oculos reducamus, reminiscamur qui fuimus, cum mundi huius concupiscentias sequeremur: et si Domino toto corde seruimus,  quia nos peccasse meminimus, defluamus in fletibus, lauemus holocaustum. Ecce omnipotenti Deo deuouimus castitatem nostram, sed si adhuc immunda cogitatio mentem inquinat, redeamus ad lacrymas, lauemus holocaustum. Ecce patientiam nos seruare decreuimus, si adhuc ira perturbat, si mentem tacitus dolor excruciat, redeamus ad lacrymas: lauemus holocaustum. Ecce iam uouimus possessa tribuere, atque in hoc mundo humilem locum tenere, de qua adhuc animum inopie suspicio deprimit, si despectus proximi in aliqua nos in dignatione confundit, redeamus ad lacrymas, lauemus holocaustum. Magnus est etenim creatori nostro ad recipiendos fletus humilium misericordie sinus. Ubi enim innumerabilium hominum fletus suscepti  sunt, ibi locum suum inuenture sunt et lacryme nostre.

»Et in uestibulo porte due mense hinc et due mense inde, ut immoletur super eas holocaustum et pro peccato et pro delicto. Et ad latus exterius quod ascendit ad ostium porte, que pergit ad aquilonem, due mense; et ad latus alterum ante uestibulum porte, due mense. Quatuor mense hinc et quatuor mense inde per latera porte. Octo mense erant super quas immolabant.«  In quibus uidelicet uerbis magna caligo dubietatis oboritur, utrum hec de una porta qualibet, an de duabus, an de singulis portis dicantur: sed dum quaterne mense per latera describuntur, ac postmodum  in summa conclusionis dicitur: »Octo mense erant super quas immolabant,« patet quia hoc spiritus non de singulis portis quas superius descripserat dicat. Quia si porte sex superius enarrate quaternas mensas per latera haberent, simul omnes non octo, sed quadraginta et octo dicerentur. Rursum si hoc de una dicitur, magno obstaculo nostra intelligentia reuerberatur, quod post descriptum porte uestibulum, ubi due mense hinc et due inde esse narrate sunt, adhuc ad latus exterius, quod ascendit ad ostium porte, que pergit ad aquilonem, due esse mense memorantur: atque subiungitur: »Et ad latus alterum ante uestibulum porte, due mense;« si enim intra uestibulum porte bine per latera mense erant, cum subditur, »Et ad latus exterius  due mense, atque ad latus alterum ante uestibulum due mense,« inter quas etiam porta, que respicit uiam aquilonis esse memoratur, profecto patet aliud uestibulum intrinsecus atque aliud extrinsecus fuisse, quia et prius porta interior, et postmodum hoc in loco exterior aquilonis porta describitur. Nam cum tres portas superius descripsit, tres quoque alias interioris atrii esse memorauit, quarum extremam aquilonis portam narrauerat, sed, ut predictum est, atrii interioris. Nunc ergo cum due mense hinc in porte uestibulo et duo mense inde describuntur, adhuc de eadem interiori porta sermo contexitur, quippe cum protinus subinfertur, quia ad latus exterius, quod ascendit ad ostium porte, que pertingit ad aquilonem due mense, et ad latus alterum  ante uestibulum porte due mense. Porta ergo interior binas per latera in uestibulo mensas habere descripta est, et porta exterior similiter binas. Quatuor autem hinc et quatuor inde mense pariter fiunt, dum per latera singula bine in uestibulo porte interioris bine hinc et inde exterius in aquilonis porta describuntur, que simul omnes octo sunt in quibus immolatur. Possunt enim portarum nomine, sicut superius dictum est, sancti predicatores intelligi: ut uestibulum porte sit populus, qui dum mente humili uerba predicationis suscipit, in eo mense ad sacrificium ex uirtutibus construuntur. Rursum nichil obstat si portam accipimus hoc, quod nobis per ora predicantium sacri eloquii intellectus aperitur, ut uestibulum porte eiusdem nobis predicationis  uerba sint, que prius humiliter accipimus, ut post ad sacri eloquii intelligentiam ueniamus. Sit itaque nobis porta interior Testamentum Nouum, porta uero exterior Testamentum uetus: quia et hoc spiritalem intellectum aperit, et illud rudibus adhuc mentibus in historia sacri eloquii litteram custodiuit. Habet autem porta interior in magna iam multitudine fidelium populorum duo latera, uidelicet, dilectionem Dei et dilectionem proximi. Bine autem mense sunt hinc et inde, quia in dilectione Dei necessario tenenda est fides et uita. In dilectione autem proximi debet summopere patientie bonitas custodiri. Est enim in dilectione Dei necessaria fides et uita, quia uidelicet scriptum est: »Sine fide impossibile  est placere Deo .« Et rursum scriptum est: »Fides sine operibus mortua est .« Est autem in dilectione proximi nobis patientia et benignitas conseruanda: quia de eadem dilectione scriptum est: »Charitas patiens est, benigna est .« Patiens scilicet ut illata a proximis mala equanimiter portet. Benigna autem, ut sua bona proximis desiderabiliter impendat.

Habet quoque porta exterior, uidelicet lex, duo latera, spiritales Patres et carnalem populum. In quibus singulis bine mense sunt, quia habet spiritalibus Patribus doctrinam et prophetiam, habet in carnali populo circumcisionem et sacrificium. In his itaque, octo mensis immolatur, quia quidquid fides credit, quidquid uita  in exemplo boni operis ostendit, quidquid patientia humiliter tolerat, quidquid benignitas largiter ministrat, quidquid doctrina salubriter docet, quidquid prophetia in posterum premonet, quidquid circumcisio ad mandatum exterius ligauit, quidquid sacrificium ex deuotione offerentis egit, in omnipotentis Dei oculos hoc esse uictimam ostendit: in lege enim etiam per carnale sacrificium, quid populus nisi deuotionem sui cordis immolabat? Notandum uero quod quatuor mense solummodo ad holocaustum fuisse memorantur, quas uidelicet uestibuli porte interioris accipimus, ut de reliquis quatuor sentiamus quia ad sacrificium constructe fuerunt, non ad holocaustum. Holocaustum enim sicut precedente iam locutione professus sum, totum incensum dicitur.  Et lex quidem Deum ac proximum diligi, diuina mandata custodiri precipit, ab alienarum rerum concupiscentia compescit, non tamen omnia dimitti iubet. In Testamento autem Nouo nos ueritas confestatur dicens: »Nisi quis renuntiauerit omnibus que possidet, non potest meus discipulus esse .« Atque iterum dicit: »Qui uult uenire post me, abneget semetipsum .« Mense ergo interioris porte holocaustum habent: quia in uirtutibus Testamenti Noui, quasi per holocaustum omnia incendimus, quando omnibus, que huiusmodi sunt renuntiamus. Mense uero porte exterioris sacrificium habent, sed holocaustum non habent, quia precepta legalia decimas offerri iubent, sed dimitti omnia non iubent. De  interioris autem uestibuli quatuor mensis dicitur, ut immoletur super eas holocaustum et pro peccato et pro delicto. Hoc etenim inter peccatum et delictum distat, quod peccatum est mala facere, delictum uero bona derelinquere: que summopere sunt tenenda. uel peccatum certe in opere est, delictum in cogitatione. Recte ergo in interioris porte quatuor mensis immolatur holocaustum et pro peccato et pro delicto: quia quicunque potuerit hoc seculum presens plene contemnere, et derelinquens omnia semetipsum Domino holocaustum dare, ipse iam perfecte nouit et peccata operis plangere, et peccata cogitationis, uel quod malum fecit, uel quod debuit facere bonum, quod non fecit. Qui etenim totum dimisit,  culpas suas in fletibus iam liberius conspicit. Cumque eius mentem terrena cura non prepedit, pro opere simul mentem suam omnipotenti Domino quid aliud, quam holocaustum dedit? Neque hoc a ratione uidetur extraneum, quod Propheta cum latus exterius diceret et ostium porte nominaret, addidit, »que pergit ad aquilonem.« In exteriori enim custodiam littere lex data tenebatur. Ostium uero porte est ipse historicus intellectus legis, qui ad Domini timorem ducit. Que porta ad aquilonem pergere dicitur, quia lex eadem sub timore minarum frigida iudaici populi corda constrinxit: quasi enim per calorem ille populus curreret, si precepta dominica ex amore seruasset. Sed quia sub timore mortis proposite litteram custodiuit, quasi in torpore  frigoris remansit. Inde nouis populis eterna premia amantibus, non autem temporalia tormenta timentibus atque iam calentibus dicitur: »Non accepistis spiritum seruitutis iterum in timore, sed spiritum adoptionis in quo clamamus: Abba, Pater .« Dicatur ergo, quatuor mense hinc et quatuor mense inde per latera porte. Dum enim fides et uita, doctrina et prophetia in bonorum mentibus custodit, porta nostra, id est, intellectus sacri eloquii quatuor ex latere mensas habet. Cumque in proficientibus populis sancta predicatio patientiam et benignitatem seruat, que prius in carnalibus circumcisionem et sacrificium custodiuit, mense quoque quatuor, quasi ex alio latere monstrantur: que simul omnes octo ad immolandum fiunt, quatuor uidelicet  interiores ad holocaustum, quatuor uero exteriores ad sacrificium. Quia et hi, qui in sancta Ecclesia fidem, uitam, patientiam atque benignitatem custodiunt, summis iam procul dubio uirtutibus pollent. Et hi qui in synagoga doctrinam et prophetiam, circumcisionem et sacrificium cognouerunt, alia offerendo atque sibimetipsis alia retinendo, deuotionis sue uictimam omnipotenti Domino dederunt. Sed quia superius dictum est, idcirco mensas quatuor interioris uestibuli esse constructas ut immoletur super eas holocaustum et pro peccato et pro delicto. Unde mense constructe sint, inferius aperitur cum subditur:

»Quatuor autem mense ad holocaustum de lapidibus quadris exstructe.« Quos autem hoc loco  lapides quadros accipiemus, nisi quoslibet sanctos quorum uita in prosperitate atque aduersitate nouit fortiter stare? Lapis etenim quadrus eque stat in quocunque latere fuerit uersus. Quisquis ergo in prosperitate non extollitur, in aduersitate non frangitur, suasionibus ad mala non trahitur, uituperationibus a bono opere non reuocatur, lapis quadrus est, et quasi ex omni latere statum habet, qui casum in qualibet permutatione non habet. Certe cum Iudeorum populum Propheta a fide perire cognosceret, et sanctos apostolos surgere in Ecclesiam preuiderit, per quos multi sunt ex gentibus in fidei et uite fortitudine solidati, in magna consolatione locutus est, dicens: »Lapides  [Lateres] ceciderunt, sed quadris lapidibus edificabimus .« uidens quippe in sancta Ecclesia apostolos, martyres atque doctores surgere de lapidum casu, id est, de Iudeorum perditione, minus doluit: quia omnipotentis Dei edificium, id est sanctam Ecclesiam, de quadris lapidibus edificari conspexit. Mense ergo quatuor de quadris lapidibus construuntur: quia fides et uita, patientia et benignitas de uita sanctorum in exemplum date sunt sequentibus populis, ut iam uestibulum mensas habeat, id est, uirtutes uite populus teneat, in quibus omnipotenti Deo orationis sacrificium in ara sui cordis incendat. Quidquid etenim boni fideles S. Ecclesie populi uel fecerunt uel faciunt, hoc in exemplo de predicatorum suorum uita susceperunt.  Unde enim mensas hoc uestibulum haberet, nisi quadros lapides inuenisset? Cum ergo a populo fideli ad imitandas uirtutes sanctorum predicatorum uita cognoscitur, profecto in uestibulo de quadris lapidibus mense construuntur. Habuit uero et Synagoga et spiritales patres in doctrina atque prophetia, ex quibus exemplum uite in uirtutibus traheret, sed rudis eius populus magis per timorem seruiens quam per amorem, sequens uitam patrum noluit imitari quam uidit, atque ideo porta exterior, que ad aquilonem pertingit, mensas non habet et holocaustum. Sed quia hec moraliter diximus, restat adhuc ut easdem mensas super intelligentiam typicam perscrutemur. Porta etenim nostra in interiori uestibulo quatuor mensas habet,  quia sancta Ecclesia ad eruditionem fidelium populorum quatuor regentium ordines accepit, quos Paulus ex dono omnipotentis Domini enumerat, dicens: »Ipse dedit quosdam quidem apostolos, quosdam autem prophetas, alios uero euangelistas, alios autem pastores et doctores .« Pastores uero et doctores unum regentium ordinem nominat, quia gregem Dei ipse ueraciter pascit, qui docet. Habuit quoque et porta exterior mensas quatuor, quia uidelicet ipsa synogoga exteriorem obseruantiam per principes sacerdotum, et seniores populi, per scribas atque Phariseos tenuit, qui scilicet Pharisei etiam legis doctores uocati sunt. Siue autem in exteriori seu in interiori porta due mense hinc sunt, et due inde: quia in exordiis suis sancta Ecclesia  apostolos et prophetas habuit. Prophetas autem dicimus non eos, qui in ueteri populo fuerant, sed eos, qui in sancta Ecclesia post apostolos sunt exorti. Posteriori quoque tempore quod nunc est, habet euangelistas atque doctores. Quia uero Euangelium bonum nuntium dicitur, euangelistas utique appellamus, qui rudibus populis bona patrie celestis annuntiant. Qui uidelicet euangeliste atque doctores, et priori quidem tempore fuerunt, sed nunc usque Domino largiente permanent, quia adhuc quotidie et infideles populos ad fidem trahi, et fideles quosque in bonos mores per doctores erudiri cognoscimus. Apostoli uero et prophete ab hoc tempore presenti sublati sunt: atque ideo dicimus, quia mensas has porte  nostre, id est, sancte Ecclesie, quasi in alio latere habet, et porte que pergit ad aquilonem duas mensas hinc et duas inde, eosdem quos diximus principes sacerdotum et seniores populi in maiori auctoritate regiminis: scribas quoque et Phariseos, qui rudi illi populo minori loco prefuerunt. Sed he mense iuxta portam sunt, que ad aquilonem pergit, quia cum quatuor isti ordines populo preessent, synagoga in persecutione redemptoris nostri seuiens, ad torporem perfidie prorupit. Que tamen mense habuerunt sacrificium, quod iuxta solam litteram tenuerunt: unde et ad torporem frigoris lapse sunt, quia flamma spiritus succense non sunt. Interioris autem mense holocaustum habent, quia siue in cordibus apostolorum atque prophetarum, seu in mente  euangelistarum atque doctorum ignis spiritus et arsit et ardet, qui pro eo quod omnem eorum cogitationem in bono opere absumit flamma amoris Dei, quasi holocaustum totum simul, quod inuenit incendit. Holocaustum enim offerunt, qui siue in bono opere seu in sancta cogitatione medullitus accenduntur. Mense uero he ex quadris lapidibus facte sunt: quia dum quotidie sacri eloquii in suis cordibus uerba meditantur, ad offerendum Domino uerba orationis holocaustum, quasi ex quadratis lapidibus conferuntur: uerba etenim Scripture sacre lapides quadri sunt, quia ubique stant, que ex nullo latere reprehensibilia inueniuntur. Nam in omne quod preteritum narrant, in omne quod uenturum annuntiant, in omne quod moraliter predicant, in omne  quod spiritaliter sonant, quasi in diuerso latere statum habent, quia reprehensionem non habent. Corda itaque sanctorum mense Dei sunt, ad holocaustum ex quadris lapidibus exstructe: quia qui semper Dei cogitant, semetipsos Domino a carnali uita in cogitatione mactant. Unde scriptum est: »Lex Dei eius in corde ipsius, et non supplantabuntur gressus eius .« Et unde scriptum dicitur: »In corde meo abscondi eloquia tua ut non peccarem tibi .« Sed mense he unde sint constructe agnouimus, etiam cuius mensure sint audiamus. Sequitur:

»Longitudine unius cubiti et dimidii, latitudine unius cubiti et dimidii, et altitudine cubiti unius.« Sepe autem diximus longitudinem ad longanimitatem  spei, latitudinem uero ad caritatis amplitudinem pertinere. Mense ergo, que ad holocaustum constructe sunt, longitudine cubiti unius et dimidii metiuntur: quia sancti Patres atque doctores, qui se longanimiter ad secreta spei intime extendunt, per hoc quod in uirtutibus uiuunt, quantum ad humanam quidem mensuram pertinet, ualde perfecti sunt: quantum uero ad diuina illa mysteria, que plene ab homine capi non possunt, quandiu in hac mortali carne subsistunt, perfecti non sunt. In semetipsis ergo iam cubitum habent, in Deo autem adhuc cubitum non habent: quia iam quidem in uirtutibus plene proficiunt, sed tamen aliquid de Deo adhuc ex parte cognoscunt. Ecce iterum in mensura mense  ad testimonium Paulus occurrit. uideamus an eius uita cubito integro mensuretur. Dicit autem, »Quotquot perfecti sumus, hoc sapiamus .« uideamus si in his, que de Deo sentit, iam percipienda mysteria perfecte tetenderit. Qui dixit: »Ego me non arbitror comprehendisse ;« qui rursus ait: »Ex parte cognoscimus, et ex parte prophetamus: cum autem uenerit, quod perfectum est, euacuabitur quod ex parte est .« Qui iterum dicit: »Nunc cognosco ex parte, tunc autem cognoscam sicut et cognitus sum .« Si ergo perfectus est, et ex parte cognoscit, cubitum habet, quantum ad se, sed tamen dimidium super se. Tendantur ergo in longanimitatem spei corda sanctorum, tendantur in perfectione, quam habent cubito uno, sed  quia adhuc plene uidere non possunt, ubi spei oculum mittunt, hoc quod super unum cubitum habent, in dimidio cubito recidatur: quatenus in hac uita semper se imperfectos aspiciant, et ardentius ad perfectionem currant. Habent quoque mense latitudinem cubiti unius et dimidii, quia sanctorum corda in caritatis amplitudine dilatata iuxta proximum quem diligunt et uident, habent cubitum: possunt enim perfecte diligere, quos perfecte ualent iuxta aliquid scire. Omnipotentem uero Deum medullitus diligunt, medullitus sequuntur, sed tamen tantum diligere non possunt, quantum debent: quia adhuc non ualent uidere quem diligunt, et mensura amoris minor est, ubi adhuc mensura minor est cognitionis. Super unum ergo cubitum habent et dimidium: quia  hoc eis iam in amore integrum est, quod ualde minus est, id est, caritas cum proximo, atque illud in eis quod ualde maius est, id est amor Dei, quem non uident, adhuc integrum non est. Altitudo uero mensurarum est cubiti unius. Que est enim altitudo sanctorum nisi inuisibilium? Per fidem enim creditur, quod non uidetur. Atque ideo per hanc iustorum mens ad altitudinem ducitur, ut cuncta uisibilia despiciat in terra, et ea que audit inuisibilia sequatur in celo. Sed unum cubitum habet altitudo mensurarum, quia unitas est fidei in corde omnium sanctorum. Unum Deum esse Trinitatem, et Patres Testamenti ueteris, et predicatores professi sunt Testamenti Noui. Altitudo itaque mensurarum nil uno cubito amplius habet, nil minus: quia in magna sibi unitate concordat omnium  fides Patrum. Sed hi qui iam in longanimitate spei summis uirtutibus proficientes, unum et dimidium cubitum habent, atque in latitudine caritatis uno ac dimidio cubito metiuntur: in altitudine uero fidei uno cubito excrescunt, magni sunt et summa admiratione uenerandi. Debent ergo paruulorum animas in sinu sue conuersationis suscipere atque eas in conspectu Domini uelut quoddam holocaustum ac sacrificium offerre. Unde apte sequitur:

»Super quas ponunt uasa in quibus immolatur holocaustum et uictima.« Quid enim sunt anime fidelium nisi uasa sancta, que uerbum pietatis capiunt, ut ex eorum mentibus holocaustum uite atque orationis immoletur? Hinc est etenim, quod Paulus  cum adhuc rudis esset in fidei uocatione, quia iam Domini uerba perceperat, et celesti gratia plenus erat, uas appellatur, cum dicitur, uas electionis mihi est. Hinc pastores atque doctores Propheta admonet dicens: »Mundamini qui fertis uasa Domini ;« ipsi etenim, quasi mense Domini uasa portant, qui uitam fidelium erudiendo tolerant, ut quandoque hanc Domino ad holocaustum et sacrificium perducant. Sed neque hoc negligenter intuendum est, quod in eisdem uasis, holocaustum et uictima dicitur immolari. Holocaustum enim, sicut superius diximus, uictima est. Non tamen uictima semper holocaustum, quia cum quid ex parte offertur, ex parte retinetur, sacrificium quidem est, sed holocaustum non est. Sunt uero in multitudine magna fidelium aliqui, qui  ea, que mundi sunt, omnia relinquunt, cuncta que possident tribuunt, nichil sibimetipsis reseruant, ad eternam patriam medullitus anhelant, seque ex toto corde in lacrymis mactant. Hi uidelicet uasa super mensam sunt, in quibus immolatur holocaustum. Et sunt alii, qui curam proprie domus gerunt, de filiis cogitant, eisque hereditatem seruant, qui tamen eterni iudicii memores misericordiam pauperibus impendunt, alimenta ac uestimenta eis ex parte qua decreuerint tribuunt: hi nimirum uasa super mensam sunt, in quibus uictima immolata est, non holocaustum. Quia enim patientia et doctrina sanctorum admonendo et sustinendo, suadendo atque terrendo aliorum corda usque ad hoc erudiunt, ut omnia deserant, et totos se in amore Domini accendant.  Aliorum uero ad hoc usque instruunt, ut quia omnia relinquere non ualent, uel ex parte qua preualent, misericordes fiant, et carnis curam cum anime cura partiantur, mense Domini de quadris lapidibus instructe uasa portant in quibus immolatur holocaustum et uictima: quia et perfecti, sicut dictum est, cum omnia deserunt, totum cor in amore Domini accendunt, et imperfecti sacrificium offerunt, quod ex parte deuouerunt. Sequitur:

»Et labia earum palmi unius reflexa intrinsecus per circuitum.« Quid est hoc, quod mensarum labia palmo metiuntur, nisi quod in palmo manus tenditur, et sancti Patres atque doctores ea predicant, in quibus auditorum opera tendantur. Quasi enim manum extendimus, cum opera nostra dilatamus. Loquatur  ergo unusquisque doctor, cor audientis exerceat, otiosorum torporem excutiat, quos dum ad opera tetenderit, palmum se habere in labiis ostendat. Pensandum quoque quia in palmo digitus maior ac minimus tenditur. Quid uero maiori ac minimo digito, nisi magna et extrema actio designatur? Palmum ergo mense in labio habeant, quatenus in doctorum suorum predicatione uigilent, et sic ex eorum admonitione magna opera faciant, ut agere et minima non omittant. Sic minimis intenti sint, ut pigri in agendis maioribus non sint. Unde per Euangelium ueritas dicit: »ue uobis, scribe et Pharisei hypocrite, quia decimatis mentham et anetum et cyminum, et relinquitis que grauiora sunt legis,  iudicium et misericordiam et fidem. Hec oportuit facere et illa non omittere .« Per iudicium quippe et misericordiam et fidem, maior digitus operationis ostenditur. Per mentham uero et anetum et cyminum digitus procul dubio minimus figuratur. Hec ergo oportuit facere, et illa non omittere: quia si opus nostrum palmo metiri uolumus, sic necesse est ut tendatur minimus, quatenus maior digitus non attrahatur. Bene autem cum mensarum labia metiuntur, et mensura palmi dicitur, additur unius: ut ex doctorum predicatione sicut unitas tenetur in fide, ita quoque unitas mentium seruetur in opere, ne per opus bonum, quod alter agit, alter ad discordie malum prorumpat. Ita enim bona opera facere debemus, ut per hec quoque cum his cum quibus  uiuimus unanimitatem in quantum recte possumus conseruemus: id est, non deserendo, quod agimus, sed preueniendo bonis persuasionibus malum discordie quod timemus. Pensandum uero est ualde quod dicitur: »quia earumdem mensarum labia interius sunt reflexa:« tunc enim mensarum labia intrinsecus reflectuntur, quando doctores ad conscientiam reuocant tacita cogitatione quod dicunt, quando semetipsos subtiliter perscrutantur si faciunt, quod loquuntur. Doctor ergo cui de discipline moderamine loqui necesse est, mensam Dei esse se sciat, que intus labrum reflectat: ut quod docendo loquitur, hoc sub discretionis spiritu uigilanter operetur, nec si quedam sibi deesse considerat, oportet ut ab eorum predicatione conticescat. Locus quippe eius exigit ut  loquatur. uerbis ergo suis semetipsum conueniat, et si non ideo loquitur, quia non operatur, ideo operetur, quia loqui compellitur. Ubi itaque se conspicit opere implere quod dicit, ibi auditores admoneat, eorumque animos ad studium bone operationis accendat. Ubi autem necdum se uidet implesse, quod loquitur, ad bona de quibus auditores admonet, se quoque pariter inflammet ut ipse etiam simul discat in opere, quod per eum loquitur ueritas in predicatione. Sepe enim quod uiuendo nescimus compulsi locutione doctrine loquendo discimus, et dum de cogitatione pigritie nostre reatus nascitur in mente, eamdem mentem compunctio subito oborta transuerberat, et sua uoce excitata euigilat in opere, que prius torpebat in otio sine uoce. Ecce enim cum mense labium palmo  tenditur, id est, per doctoris os contra uitia disputatur, atque ad bona opera cor auditorum accenditur, multi qui eius uerba audiunt, quanta uel qualia mala perpetrauerint recognoscunt, atque ad eum confitentes ueniunt, cum pro peccatis suis intercessorem fieri cum fletibus petunt, ut ipse orando deleat culpas, quas predicando manifestat. Unde et subditur:

»Super mensas autem carnes oblationis.« Doctores etenim sancti cum pro compunctis ac peccatoribus atque confitentibus omnipotenti Domino preces fundunt, per hoc, quod ueniam pro carnali eorum uita postulant, mense Domini carnes oblationis portant. Ut ergo sint pro quibus conuersis et flentibus rogent, oportet ut eisdem prius in peccato positis predicent,  et cum iam ceperint peccata relinquere, atque ad innocentiam festinare, necesse est ut erga eos in ore doctoris incrementa predicationis excrescant, et quibusdam doctrine sue uerbo tanto uehementius insistat, quanto eos grauius cecidisse considerat: uidelicet sciens quod in se tanto mercedem magne remunerationis accipiat, quanto uerbis suis alios de profundioribus peccatis leuat. Sacri eloquii mysticus est sensus ut Propheta per aspirationem sancti Spiritus prudenter intelligens dicebat: »Mirabilia testimonia tua, Domine, ideo scrutata est ea anima mea, etc. .« Cui ergo uerbum sacri eloquii nisi lapidi simile dixerim, in quo ignis latet, qui manu quidem frigidus tenetur, sed percussus ferro per scintillas emicat. Atque hoc emittit ignem, qui  post ardeat, quod prius manus frigidum tenebat: sic etenim sic uerba sunt sacri eloquii, que quidem per narrationem littere frigida tenentur. Sed si quis hec aspirante Domino intento intellectu pulsauerit, de mysticis eius sensibus ignem producit, ut in eis uerbis post animus spiritaliter ardeat, que prius per litteram ipse quoque frigidus audiebat. Ecce etenim Propheta dicit:

»Et extra portam interiorem gazophylacia cantorum in atrio interiori quod erat in latere porte respicientis ad aquilonem, et facies eorum contra uiam australem, unam ex latere porte orientalis, que respiciebat ad uiam aquilonis.« In his itaque uerbis littere ad amorem Dei cuius animus inferuescat? quin potius quis non ex ipsa eorum lectione  tepefiat? Si autem latens in littera spiritalis medulla discutitur, per hoc scintille intellectus exeunt et incendunt, quod prius cordis auribus frigidum sonabat: nobis tamen ut se aspirante Domino interior intellectus aperiat, ipsa prius narratio iuxta litteram patefiat. Ait enim, quia porta erat interior atque extra hanc atrium quod appellatur interius, ac deinde alie, id est, aquilonis, austri atque orientis porte describuntur: ut ipsum atrium quod esse extra portam interiorem dixerat, a portis exterioribus esse interius ostendat. Atrium ergo hoc et foris et intus est, foris, quia extra portam interiorem: intus autem, quia intra portas exteriores. Gazophylacia quoque cantorum esse in hoc eodem atrio narrantur, que a latere porte posita dicuntur respicientis ad  aquilonem: sed ipsa eadem gazophylacia ad australem uiam respiciunt. Et subditur: »Ex latere porte orientalis, que respiciebat ad uiam aquilonis.« In quibus uerbis aperte intelligitur, quia cunctorum gazophylacia inter latus porte respicientis ad aquilonem, et latus porte orientalis fuerant posita, que porta uidelicet respiciebat ad uiam aquilonis. Facies itaque gazophylaciorum contra uiam australem, sed positio inter portam erat orientis et aquilonis. Porta ergo interior habebat ex latere portam aquilonis, ex alio quoque latere portam australem, in fronte uero uestibuli orientalis porta surrexerat: atque sic atrium erat extra portam interiorem, ut hoc quoque esset interius, porte exterius ambiebant. Hec  de uerbis littere sub breuitate transcurrimus, in eis sensus mysticus nunc breuiter exquiratur. In parte autem superiori tres porte descripte sunt, id est, orientis, aquilonis et austri: moxque interioris atrii tres alie narrate, id est, austri, orientis et aquilonis, ac deinde porta atrii interioris dicta est in qua mense de quadris lapidibus extructe memorantur, et porta, que respiciebat ad aquilonem, in qua mense essent ad sacrificium non ad holocaustum. Unde in interiore diximus significari Ecclesiam, in exteriori synagogam. Seu his expletis rursum Propheta incipit interiorem portam atque tres alias, id est aquilonis, austri et orientis describere, et in earum atrio interiori, quod erat extra portam interiorem esse gazophylacia cantorum, sacerdotes,  templum, altare et sacrificia perhibet. In quibus uerbis, quia de sancte Ecclesie institutione narrare alia ab eis, que prius dixerat cepit, patet quod interioris porte intellectum mutauit. Si enim sub uno intellectu omnia diceret, nouo ordine ipsa atque alia non replicaret. Nam quomodo possumus extra portam interiorem, atrium, gazophylacia, cantores, sacerdotes, templum, altare, sacrificia dicere, si per eamdem portam interiorem hoc loco sancta Ecclesia designetur? Cum enim cuncta hec intra ipsam sint, quomodo extra portam interiorem sunt, si extra Ecclesiam non sunt? Intelligi ergo porta interior potest ea, de qua iam longe superius locuti sumus, que contra portam aquilonis et orientalem dicitur posita per quam figurari diximus aditum, qui nobis ad interiora  gaudia patrie celestis aperitur, ut hic quoque per portas, que circa uestibulum narrantur, sancta Ecclesia: per portam uero interiorem, celestis regni aditus figuretur. Sed ne quis me uerba sancti Spiritus estimet ad intellectum meum uiolenter inflectere, et dicat quia de porta interiore significationem sancte Ecclesie, quam semel dixi mutare non debui, infulgente Dei omnipotentis gratia, que cepimus ipsa teneamus: ut et porta interior signet Ecclesiam, que eos ad interiora gaudia perducit, et gazophylacia, cantores, sacerdotes, templum, altare, sacrificia sint in atrio quod est extra portam, et tamen extra Ecclesiam non sint. Si enim subtili inuestigatione perquirimus, nil obstat intelligi, ut interiorem portam, sicut dictum est, sanctam Ecclesiam  sentiamus, de qua nunc dicitur: »et extra portam interiorem gazophylacia cantorum in atrio interiori.« Duo sunt etenim, que dicuntur, porta interior, atque extra hanc atrium interius, quatenus hoc ipsum atrium et exterius sit, et interius, exterius a porta, interius autem, sicut prediximus, portis quas narrando subiunxit. Sancta enim Ecclesia duas uitas habet, unam qua temporaliter ducit, aliam quam in eternum recipit: unam qua laborat in terra, aliam qua remuneratur in celo; unam qua mercedes colligit, aliam uero in qua iam de receptis mercedibus gaudet. Atque in utraque uita offert sacrificium: hic uidelicet sacrificium compunctionis, et illic sacrificium laudis. De hoc sacrificio dicitur: »Sacrificium  Deo spiritus contribulatus .« De illo autem scriptum est: »Tunc acceptabis sacrificium iustitie oblationes et holocausta . De quo rursus ait: »Ut cantem tibi gloria mea et non compungar .« In utroque autem sacrificio carnes offeruntur: quia hic oblatio carnis est maceratio corporis: ibi oblatio carnis est in laude Dei gloria resurrectionis. Tunc quippe illic quasi in holocaustum offertur caro, quando in eterna incorruptione permutata nil contradictionis, nil mortalitatis habuerit, quia tota simul amoris eius ignibus accensa in laude sine fine permanebit. Porta ergo hec interior, id est sancta Ecclesia, habeat interiora sua, illam uidelicet uitam, que adhuc oculis nostris occulta est. Habeat extra eam atrium exterius,  id est, uitam presentem in qua omne bonum agitur, ut ad bonum sine fine perueniatur. Sint ergo in interiori atrio, quod tamen extra portam est, gazophylacia cantorum. Quia electi quique atque perfecti, qui adhuc in carne mortali subsistunt, et intra sinum sunt sancte Ecclesie, et adhuc extra secreta gaudia interioris uite. Quid sunt autem gazophylacia cantorum, nisi sancta desideria amantium, qui precepta diuina, quasi quasdam diuitias custodiunt in mente quas cantando seruant, quia mandata Dei non ex timore, sed ex amore perficiunt: eisque ipse sacri eloquii preceptiones cantabiles fiunt, quas non ex tristitia, sed ex desiderio semper operantur. Superiori locutione per portam orientis fidem, per aquilonis spem, per austri autem caritatem  diximus designari.

Hec itaque gazophylacia inter portam orientis et aquilonis esse memorantur, atque ad uiam australem respicere, quia corda sanctorum inter fidem, et spem posita, australem uiam respiciunt, que sancte caritatis ignibus inardescunt. Ipsa quoque orientalis porta respicere dicitur ad uiam aquilonis, quia nobis per fidem quidem omnia in baptismate peccata laxantur, sed tamen dum adhuc hic uiuimus, etiam post fidem sepius ad peccata declinamus, et quasi orientis porta uiam aquilonis respicit, cum uita nostra post perceptam fidem adhuc aliquatenus in frigore culpe torpescit. Quis enim in hac uita ualeat post fidem, sine culpa uiuere, cum Ioannes dicat:  »Si dixerimus, quia peccatum non habemus, ipsi nos seducimus, et ueritas in nobis non est .« Cuius uerbis Iacobus concordans ait: »In multis enim offendimus omnes .« Si autem peccata preterita in fidei perceptione dimissa sunt, et adhuc post fidem ad peccata declinatur, que nobis erit presumptio iustitie, que spes uite permanentis, nisi ut nunc dum adhuc inter portam orientis et aquilonis sumus, ad uiam austrimentis oculos leuemus? quatenus ex sancta caritate feruentes, calor nos amoris liberet a culpa teporis, et frigoris. Sint ergo gazophylacia inter portam orientis, et aquilonis, sed, sicut dictum est, ad australem uiam facies intendant, ut inter hoc, quod nati sumus in fide, et quod post ad peccata delapsi de spe pietatis  presumimus, exerceamus nosmetipsos in ardore caritatis, et ibi tendamus oculos cordis, ubi accendimur igne amoris. Potest autem per aquilonis portam gentilitas, per austri uiam Iudea, per orientis autem portam ipse Dominus designari. Per aquilonem quippe non immerito gentilitas figuratur, quam ille in torporis frigore possedit, qui dixit: »Sedebo in monte testamenti in lateribus aquilonis .« Per australem quoque portam recte Iudea accipitur, in qua spiritales Patres celesti amore ferbuerunt: quorum unus loquitur, dicens: »Conuerte, Domine, captiuitatem nostram sicut torrens in austro .« Que etsi carnalem populum habuit, in quo uelut aquilonis frigora portauit, in sanctis tamen suis doctoribus ac prophetis ad Deum,  ac proximum calore caritatis arsit. Orientalis autem porta non immerito ipsum signat de quo scriptum est: »Ecce uir, Oriens nomen eius.« Et de quo Zacarias ait: »uisitauit nos oriens ex alto .« Sint ergo gazophylacia cantorum ex latere porte aquilonis: quia non solum in Iudea fuerunt corda sanctorum spiritaliter accensa, sed etiam in gentilitatis multitudinem ad sancte fidei sacramenta conuerse ardent corda sanctorum amore celestis patrie, inhiant gaudiis eternis, spirant ad societatem suorum ciuium in celo. Sed tamen exempla huius ardoris quem dono sancti Spiritus acceperunt, ab spiritalibus patribus synagoge capiunt. Unde ipsa quoque gazophylacia et in aquilonis latere posita, oculos ad uiam australem tendunt.  Ecce enim ex gentibus uenimus, sed in hoc, quod per sancti amorem calemus Iudee Patres aspicimus, qui nobis in suis dictis quotidie sancti desiderii exempla prebent. An non, quasi calorem meridiani feruoris ardebat, qui estuabat, dicens: »Sicut ceruus desiderat ad fontes aquarum, ita desiderat anima mea ad te Deus. Sitiuit anima mea ad Deum uiuum, quando ueniam et parebo ante faciem Dei?«  Qui rursus ait: »Psallam et intelligam in uia immaculata quando uenies ad me .« Hoc quoque ardore succensus fuerat, qui dicebat: »Nunc dimittis seruum tuum, Domine, secundum uerbum tuum in pace: quia uiderunt oculi mei salutare tuum .«

 Quia ergo ex gentilitate uenimus, sed sanctos Iudee patres nobis in diuini amoris imitatione proponimus, quasi quedam cantorum gazophylacia ex latere porte, que uiam aquilonis respicit, sumus, sed ad uiam austri facies tenemus. Et notandum, quod hec eadem gazophylacia inter portam aquilonis et orientis esse perhibentur. Quia post incarnationem Dominicam, multitudo gentium ad fidem uenit, atque inter ipsos fideles populos, et sacramenta dominice incarnationis, que medullitus diligunt, corda amantium surgunt. Habeant ergo sancta gazophylacia hinc orientis portam et inde aquilonis: quia inter ipsa redemptionis sue mysteria que sequuntur, et carnales quosdam quos et intra sanctam Ecclesiam tolerant, multi in Deum forti amore proficiunt,  uirtutibus excrescunt, eterni iudicis aduentum querunt et inter ea que amant, atque illa que tolerant, quasi quedam gazophylacia, diuitias spiritus in mente seruant. Nec inter sacramenta, que diligunt, et que iam contraria portant deficiunt, quia ad australem uiam facies intendunt. Quid enim patimur, quod patres nostri pro amore Domini antea non pertulerunt. Notandum uero, quod inter portam austri et aquilonis orientalis esse describitur: quia Dominus ac redemptor noster de Iudea natus est, moxque in fide sua Ecclesiam ex gentibus construxit. Quasi enim inter meridianam portam et aquilonis apparuit, quia ex illa uenit, et istam in suo seruitio conuertit. Unde et bene dicitur quod porta eadem orientalis ad uiam aquilonis  respicit: quia natus Dominus synagogam destruit, et multitudinem gentium colligit. Notandum quoque est, quod cum de gazophylaciis diceretur, et facies eorum ad uiam australem additum est, unam: ut uidelicet aperte sentiamus, quia non alia est uia ad celestem patriam nobis, qui ex gentilitate uenimus, atque alia illis patribus, qui fuerunt in Iudea: sed hec eadem una uia est nobis et illis, que nos ad eterna gaudia perducit, que nobis per Euangelium dicit: »Ego sum uia, ueritas et uita .« Et de quo Psalmista ait: ut cognoscamus in terra uiam tuam, et in omnibus gentibus salutare tuum. Quod enim Hebraice est iehsu, hoc Latine dicitur Saluator. Saluatoris ergo in terra uia cognoscitur, quia iehsu Deus ante secula et homo factus in fine seculorum,  gentibus est manifestatus. Una ergo est uia, et illis, qui ab austro sunt, et his, qui ab aquilonis parte respiciunt: quia electis Iudeis et gentibus Dominus ac redemptor noster expulsa pena formidinis, ad Patrem factus est iter amoris, atque adiutorium peruentionis. Sequitur:

»Et dixit ad me. Hoc est gazophylacium quod respicit uiam meridianam sacerdotum, qui excubant in custodiis templi.« Atque mox subditur: »Porro gazophylacium quod respicit ad uiam aquilonis, sacerdotum erit, qui excubant ad ministerium altaris.« In quibus prophete uerbis prius nobis querendum est qui sint maioris ordinis sacerdotes: utrum hi, qui in custodiis excubant templi, an hi qui in ministerio altaris. Sed quia paulo post subditur:  Altare erat ante faciem templi, aperte ostenditur illos esse maioris ordinis sacerdotes, qui in custodiis templi excubant, quia profecto in altari quod est interius ministrant. Hi autem, qui ad altare, quod ante faciem templi est, excubant, tanto inferiores sunt, quanto in exterioribus ministrant. Querendum ergo iam nobis est, qui sacerdotes sint, qui templum custodiunt, et qui ad ministerium altaris excubare perhibentur. Magister enim gentium fidelibus scribens ait: »Templum Dei sanctum est, quod estis uos .« Qui itaque sacerdotes sunt, qui templum Dei custodiunt, nisi hi qui, orando, predicando, spiritalibus actibus uigilando, sanctam Ecclesiam a malignorum spirituum  immissionibus, a prauorum suasionibus, ab hereticorum erroribus defendunt? An non custos templi fuerat, qui labores sue passionis enumerans dicit: »In labore et erumna, in uigiliis multis, in fame, et siti, in ieiuniis multis, in frigore et nuditate .« Atque statim subdit: »Preter illa, que extrinsecus sunt, instantia mea quotidiana, sollicitudo omnium ecclesiarum .« Pensate, queso, custos templi quanta sollicitudine uigilet: ecce enim in seipso inestimabilia patitur, et cordis sui sollicitudinem aliis impartitur. Cuius, rogo, uirtutis est, plus de utilitate proximorum, quam de sua afflictione cogitare? Quis hoc digne estimet, quis digne penset? Laborat, luget, esurit, sitit, alget, ieiunat, uigilat, et tamen uigilando de ecclesiarum  omnium sollicitudine cogitat. Ecce est solertissimus custos templi in exemplo propositus. Imitetur, qui ualet. Aduersa etenim pro ueritate pati, bona proximis impendere, circa animarum sollicitudinem uigilare: ne quis in perfidia, ne quis in superbia, ne quis in rapina, uel immunditia laberetur, exquirere atque compescere. Hoc est, templum Dei, id est, sanctam Ecclesiam custodire.

Sunt autem minoris ordinis sacerdotes, qui ad ministerium altaris excubant: qui uidelicet in adiutorio maiorum peccata delinquentium subtiliter inuestigant, et uitam carnalium corrigunt, atque ad hoc usque perducunt, ut per lamenta penitentie, quasi incendant carnem in sacrificio, quam prius uiuere permiserant in peccato. Non enim hi, qui  sanctis ecclesiis presunt, per semetipsos cuncta agere preualent, sed cum ipsi causis spiritalibus occupantur, si qua praua et carnalia perpetrantur, hec aliis discutienda atque corrigenda committunt, per quos dum carnalis uita corrigitur, et usque ad abstinentie atque orationis studium proficientibus peruenitur, quasi in altari iam caro incenditur, ut in conspectu omnipotentis Domini inde sacrificium redoleat, unde prius culpa displicebat. Sed hac in re questio oritur, cum superius dictum sit quod gazophylacia ad australem uiam facies haberent, qua ratione nunc dicitur, quia gazophylacium, quod respicit uiam meridianam, sacerdotum est, qui excubant in custodiis templi, et gazophylacium quod respicit uiam aquilonis, sacerdotum, qui excubant ad  ministerium altaris? Si enim utraque facies ad australem uiam tendebat, quomodo nunc unum ad meridianam, atque aliud ad aquilonis uiam respicere dicitur? Sed in his uerbis agnoscimus quod gazophylacium sacerdotum qui excubant in custodiis templi ita positum fuerat, ut solam meridianam uiam respiceret, gazophylacium uero sacerdotum qui excubant ad ministerium altaris ita erat in atrio, ut et ad australem uiam et aquilonis faciem intenderet, quatinus et cum gazophylacio sacerdotum qui excubant in custodiis templi meridianam uiam aspiceret: et tamen sine gazophylacio eorumdem sacerdotum gazophylacium sacerdotum qui excubant ad ministerium altaris aquilonis uiam uideret. Sed  quid est hoc, fratres karissimi, quid in his uerbis mysticum possumus intueri, nisi hoc quod secundum ea que premissa sunt iam spiritalis adiutor maioris ordinis queat intelligi, quia sacerdotes maioris ordinis qui excubant in custodiis templi solam meridianam uiam respiciunt, quoniam solis studiis spiritalibus occupati, semper his, que amoris Dei sunt, sollicite intendunt. Sacerdotes autem minoris ordinis, qui discutiendis peccatis delinquentium presunt, etiam ad aquilonis uiam oculos reflectunt, ut in mente peccantium, que sint torporis frigora uideant: et hec uerbis correptionis usque ad penitentie gemitus perducentes, quasi carnes in altari Domini incendunt. Respiciunt etiam cum magnis sacerdotibus ad meridianam uiam, quia quantum ad semetipsos est feruent igne  caritatis, et succensi sunt flammis amoris Dei: sed quia peccata delinquentium crebro corrigunt, etiam ad aquilonis uiam oculos reflectunt.  Qui utrique pro officiis suis Domino seruientes, appellantur filii Sadoc. Unde subditur:

»Isti sunt filii Sadoc, qui accedunt de filiis Leui ad Dominum, ut ministrent ei.« Sadoc ergo, qui interpretatur iustus siue iustificans, omnipotens uidelicet Deus. De quo scriptum est: »Iustus Dominus et iustitias dilexit, equitates uidit uultus eius .« Isti autem filii Sadoc de filiis Leui, qui interpretatur assumptus, et ipsi assumuntur a Domino ut accedant ad eum et nequaquam de solo dicatur Moysi, Moyses accedebat ad Dominum, alii uero non accedebant, sed omnes, qui seruiunt ei et  ministrant Domino appropinquare dicuntur.  Omnes enim, qui perseueranter spiritalibus actibus intendunt filii iusti sunt, et de filiis populi assumpti accedunt ad Dominum ut ministrent ei. Quia de ipsis quoque fidelibus eliguntur, qui ad omnipotentis ministerium ueniant, et celestibus studiis pro eruditione populi intendant. Sed nobis solerter inquirendum est, qui sunt, qui Domino ministrant. Neque enim omnes qui legunt, omnes qui predicant, omnes qui propria tribuunt, omnes qui per carnis abstinentiam corpus castigant, Domino ministrant: qui enim legendo atque predicando gloriam propriam querunt, largiendo que habent, et corpus in abstinentia macerando, laudes recipere ab hominibus appetunt, sibi, non Domino, ministrant. Quo  contra per Psalmistam Dominus dicit: »Ambulans in uia immaculata hic mihi ministrabat .« Habet enim maculam in uia, qui in bono opere quod agit, terrene glorie sibi premium proponit, quia in hoc mundo recipere mercedem requirit. Et fedat in conspectu Dei speciem boni operis macula praue intentionis. Fortasse etenim quis discipline studio intentus feruet, culpas delinquentium resecat, qui tamen ad hec agenda si non ex omnipotentis amore, sed proprio ducitur: sibi in his et non Domino ministrat. Alius ne asper esse uideatur, multa leniter tolerat, que perpetrantur. Is itaque quia uideri pro Domino districtus non uult per lenitatis sue studium sibi et non Domino ministrat. Restat ergo ut siue in  uerbi ministerio fatigemur, seu indigentibus nostra largiamur, siue per abstinentiam carnem domemus, seu zelo moueamur, siue per patientiam aliquando leniter praua toleremus, ut nos summopere debeamus intentionem nostram discutere, quatenus omne quod facimus, non nostro, sed Domini zelo faciamus, ne in his que agimus nobis potius, quam Domino ministremus.

»Et mensus est atrium centum cubitorum longitudine et latitudine centum cubitorum per quadrum.«  Iste autem uir qui introduxit Ezechielem in atrium exterius, et ut ita loquar ad sancta sanctorum mensus est ipsum atrium in quo erant due exedre siue gazophylacia custodum templi siue altaris habitaculis delegata, et reperit  longitudinis et latitudinis per quadrum centenos cubitos, ut sacerdotes Dei ministerio seruientes, qui per arctam et angustam uiam intrauerant, habeant deambulacra latissima, et in perfecto consummatoque uirtutum numero commorentur.  Sepe iam per longitudinem longanimitatem spei, per latitudinem uero caritatis amplitudinem diximus figurari. Centenarius autem numerus in quo denarius decies ducitur, quod summum perfectionis signet plene superius dictum est. Quid est itaque atrium spiritalis edificii, nisi amplitudo fidelium populorum? Ipsa autem longanimitas spei, et latitudo caritatis uacua in cordibus fidelium non est, nam per fidem quidquid ualet operatur. Unde et per Paulum dicitur: »In Christo Iesu neque  circumcisio aliquid ualet, neque preputium, sed fides, que per dilectionem operatur.« Si ergo in uita fidelium iuxta quemdam modum per singulos perfecta est, longanimitas spei, perfecta latitudo caritatis, perfecta certitudo fidei, perfectum studium operationis atrium templi per quadrum centum cubitos habet. In mensura autem quadri, non aliud latus maius est, atque aliud minus, sed cuncta simul quatuor latera equali spatio tenduntur: quia et ipsas easdem uirtutes quas diximus, fidem scilicet, spem et caritatem atque operationem, quandiu in hac uita uiuimus equales sibi esse apud nosmetipsos inuenimus. Idcirco autem maior spe, fide, caritas dicitur, quia postquam ad auctoris nostri speciem peruenitur, spes quidem et fides transit,  sed caritas permanet. Nam nunc et quantum credimus, tantum amamus, et quantum amamus tantum de spe presumimus. De fide quoque et operatione Ioannes apostolus fatetur dicens: »Qui se dicit nosse Deum, et mandata eius non custodit, mendax est . Notitia quippe Dei ad fidem pertinet mandatorum, custodia ad operationem. Cum ergo uirtus tempus et locum operandi appetit, tanto quis operatur, quanto Deum nouerit, et tanto se Deum nosse indicat, quantum per bona operatur. Metiantur ergo fideles populi uirtutes in quadrum, quia unusquisque qui in actiue uite exercitio uersatur, tantum credit quantum sperat, amat et operatur, tantum sperat quantum credit, operatur, et amat,  tantum amat quantum credit, sperat et operatur, tantum operatur quantum credit, amat, sperat. Quia itaque in sancta Ecclesia populi multi sunt, et robusti per fidem, et longanimes per spem, et ampli per caritatem, et efficaces per operationem, atrium templi 100 cubitis in quadro mensuratur. Nam ut aliud quoque de eorum uirtutibus loquamur, sepe ex eis quosdam prudentes per intelligentiam, fortes in aduersitatibus, iustos in operatione, temperantes a uoluptatibus atque in omni zelo discretionis se mensura moderantes, qui dum prudentiam, fortitudinem, iustitiam, atque temperantiam: uel sicut eas enumerare quibusdam placet, prudentiam, temperantiam, fortitudinem atque iustitiam tenent, mensuram spiritalis atrii in quadro habent. Ecce enim uirtutes  ipse, quas habere bonos ac fideles diximus, ita in quadro sunt, ut una aliam non excedat. Magna est quippe prudentia, sed si minus est a uoluptatibus temperans, minus in periculis fortis, minus in operationibus iusta, profecto minus est prudens. Magna est temperantia, sed si minus intelligit unde se temperet, si aduersa sustinere per fortitudinem minus ualet atque in timore animum deiicit, si per precipitationem suam aliquando in iustitie opera prorumpit, minus est temperans. Magna est fortitudo, sed si minus intelligit, que bona custodiat, quibus malis resistat, si minus a uoluptatis appetitu se temperat, sed uincitur delectatione, si iustitie opera minus tenet, atque aliquando in iniustitie dominatione superatur, minus est fortis. Magna est iustitia; sed  si minus quam debet inter iusta et iniusta opera discernit, si minus curam mundi delectatione temperat, si minus se contra aduersa confortat, minus est iusta. Mensuretur ergo perfectorum fidelium uita per quadrum, et tantum habeat spiritalis atrii latus unum, quantum latera singula. Quia unusquisque tantum prudens est, quantum temperans, fortis et iustus; tantum temperans, quantum prudens, fortis et iustus; tantum fortis quantum prudens et temperans et iustus; tantum iustus quantum prudens, temperans et fortis fuerit. Sunt tamen inter eos plurimi, qui adhuc carnaliter uiuunt, qui et si fortasse litteras ignorant, et precepta Dei legere non ualent, certe et in multorum fidelium conuersatione bona, que imitentur  uident, Ecce in Ecclesia uoces sancti Euangelii atque apostolorum sonant. Ecce exempla bene uiuentium quotidie hominum oculis opponuntur, nec in excusatione sua dicere poterunt: Non uidimus, quod imitari deberemus. Unde et subditur:

»Et altare ante faciem templi.« Quid est templum nisi fidelis populus? sicut per Paulum apostolum discipulis dicitur: »Templum enim Dei sanctum est, quod estis uos .« Et quid est altare Dei nisi mens bene uiuentium? qui rite peccatorum suorum memores lacrymis maculas lauant, carnem per abstinentiam macerant, nullis se huius mundi actionibus miscent, que habent, indigentibus tribuunt, et habere que non habent non concupiscunt. Recte igitur horum cor altare Dei dicitur  ubi ex merere compunctionis ignis ardet, et cor consumitur. Altare ergo ante faciem templi est, cum multi in sancte Ecclesie conspectu sunt positi, qui eterni iudicii memores, semetipsos quotidie Deo sacrificium in lamenta compunctionis mactant. Qui ut predictum est corpora castigant, quatinus hoc quod per magistrum gentium dicitur, impleant: »ut exhibeatis corpora uestra hostiam uiuentem, sanctam, Deo placentem.« Hostia quippe occiditur ut offeratur, sed hostia uiuens est corpus pro Domino afflictum, quod et hostia dicitur, et uiuens, quia uiuit in uirtutibus, et est a uitiis occisum. Hostia uidelicet, quia iam huic mundo est a prauis actibus mortuum. uiuens autem, quia cuncta que preualet bona operatur. Sed quia sub altaris nomine de compunctionis flamma  sermo se intulit, necessarium puto, que sit diuersitas eiusdem compunctionis ostendere. Alia quippe compunctio est, que per timorem nascitur, alia que per amorem. Quia aliud est supplicia fugere, aliud premia desiderare. Unde et in tabernaculo per legem duo altaria fieri iubentur, unum uidelicet exterius, aliud uero interius. Unum in atrio, aliud ante arcam, unum quod ere coopertum est, aliud quod auro uestitur, atque in altari ereo concremantur, carnes, in altari uero aureo incenduntur aromata. Quid est hoc, fratres karissimi, quod foris concremantur carnes, intus aromata, nisi hoc quod quotidie uidemus, quia duo sunt compunctionis genera, atque alii adhuc per timorem plangunt, alii uero iam se per amorem in lamentis afficiunt? Multi namque peccatorum  suorum memores, dum supplicia eterna pertimescunt, quotidianis se lacrymis affligunt: plangunt mala que fecerunt, et incendunt uitia igne compunctionis, quorum adhuc suggestiones in corde patiuntur: quid isti, nisi altare sunt ereum, in quo carnes ardent, quia adhuc ab eis carnalia opera planguntur? Alii uero a carnalibus uitiis liberi, aut longis iam fletibus securi, amoris flamma in compunctionis lacrymis inardescunt, celestis patrie premia cordis oculis proponunt: supernis iam ciuibus interesse concupiscunt. Dura eis apparet seruitus, longitudo peregrinationis sue, regem in decore suo uidere desiderant, et flere quotidie ex eius amore non cessant. Quid isti, nisi altare sunt aureum in quorum  corde aromata incensa sunt, quia uirtutes ardent? Bene autem de eodem altari dicitur, quod ante uelum arce sit positum in sancta sanctorum. Arca quippe testamenti ipse nobis factus est. De quo scriptum nouimus, »in quo sunt omnes thesauri sapientie et scientie absconditi.« Arca intra uelum est redemptor noster in celo. Altare uero aureum in quo thymiama incenditur ante uelum, sanctorum corda, que cum magnis uirtutibus in Dei amore succensa sunt, per sanctum desiderium in illo ardent, quem adhuc reuelata facie uidere non possunt. Inter arcam quippe et altare uelum est, quia hoc quod nos adhuc a uisione Dei separat, corruptionis nostre obstaculum remotum non est, sed quousque ante uelum sumus, oportet ut quasi thymiamatis incensum  flamma amoris ardeamus Per compunctionis autem lacrymas, nil terrenum, nil transitorium querere debemus. Solus nobis ipse sufficiat qui fecit omnia: transcendamus per desiderium omnia, ut mentem colligamus in uno. Non iam timore penarum, non memoria uitiorum, sed amoris flamma succensi, ardeamus in lacrymis cum odore uirtutum.

»Et introduxit me in uestibulum templi, et mensus est uestibulum quinque cubitis hinc, et quinque cubitis inde. Et latitudinem porte trium cubitorum hinc, et trium cubitorum inde. Longitudinem autem uestibuli uiginti cubitorum, latitudinem undecim cubitorum, et octo gradus ascendebatur ad eam.«  Supradictus quoque uir introduxit Ezechielem in uestibulum siue templi,  quod mensus est quinque cubitis hinc et quinque cubitis inde, quoniam qui introductus est, diuinis sensibus fuerat eruditus: et nec dextram nouerat nec sinistram, sed uia regia ingrediebatur. Latitudo autem ipsius porte, per quam introitus erat ad uestibulum templi, habebat ternos cubitos hinc et inde. In quo Scripture sancte obseruanda elegantia, quod non dixerit a dextra et sinistra: ne uideretur in sanctis sanctorum sinistrum aliquid nominare, sed hinc et inde, id est, ex utraque parte. Statimque prudens lector intelligit, trinum numerum ad Trinitatis mysterium pertinere, que porta est ingredientium ad Deum: dum et Pater in Filio est, et Filius in Patre, et in utroque Spiritus sanctus: qui trinus numerus una porta est eorum, qui post baptismum  Trinitatis, perueniunt ad salutem.

Quod autem sequitur »longitudo uestibuli uiginti cubitorum, et latitudo undecim cubitorum,« uidetur facere questionem, quomodo dualis numerus, qui refertur ad duas decadas, et undecimus, qui uno indiget ut sacrum numerum expleat duodecimum in uestibulo templi esse dicatur: Quod plerique sic soluunt. Quamuis sancti sint sacerdotes, et in templi ministeriis collocati, et quotidie uictimas offerant Christo, tamen quia in hoc mortali fragilique corpusculo, et egrotationibus uitiisque subiecto commorantur, uicenarium habent numero, et undecimum. Unde dicebat et Apostolus: »Miser ego homo, quis me liberabit de corpore mortis huius .« Non quod iuxta seuissimam  heresim abolenda corpora esse credamus, sed quod uoti nostri sit superuestiri, non spoliari, et mortale hoc accipere immortalitatem, et corruptiuum induere incorruptionem. Et octo gradibus ascendebatur ad eam. Octo siue decem gradibus qui perfectus est numerus, aut undecim, de quo iam diximus, ascenditur ad portam sanctorum. In cuius frontibus  columne erant, una hinc, et altera inde. Non dixit due, ne in dualem incurreret numerum, sed una et una, qui perfectus est numerus, et unione sui imitatur Deum. Ille autem erant columne due, de quibus et in Apocalypsi dicitur: »Qui uicerit, faciam eum columnam in templo Dei mei, et foras non egredietur.« Et Petrus ac Ioannes columne appellantur Ecclesie, per quos ingredimur ad Sancta sanctorum, et quorum doctrina ad Christum, noster introitus est.

»Et columne erant in frontibus una hinc et altera inde.« De quibus columnis in libro Regum et Paralipomenon legitur, ubi structura templi Salomoniaci commemoratur, quod in uestibulo templi unam posuerit a dextris, et alteram a sinistris iuxta  ostium templi. He sunt uidelicet columne, de quibus Paulus ait : »Iacobus, Cephas, et Ioannes, qui uidebantur columne esse, dextras dederunt mihi et Barnabe societatis, ut nos in gentibus, illi autem in circumcisione.« Quibus uerbis, quasi exponere uidetur mysterium columnarum materialium; et quid uidelicet figurauerint, et quare due sint facte. Apostolus namque et doctores cunctis spiritales significant. Fortes nimirum fide atque opere et contemplatione ad superna electos. Due sunt autem, ut et gentes, et circumcisionem predicando in Ecclesiam introducant. Stabant in porticu ante fores templi, et ingressum illius suo de core ac pulchritudine ex utraque parte mirabiliter ornabant. Ostium autem templi Dominus est: »quia  nemo uenit ad Patrem, nisi per ipsum .« Et sicut alibi dicit: »Ego sum ostium, per me si quis introierit, saluabitur .« Quod uidelicet columne ab utroque latere coram posite circumstant, cum ministri sermonis utrique populo introitum regni celestis ostendunt: ut siue a luce scientie legalis quisque, seu ex rigore gentilitatis ad fidem Euangelii uenerit, habeat paratos eos, qui sibi iter salutis et uerbo demonstrent et exemplo. uel certe, quia de iisdem columnis libro Paralipomenon ita scriptum est: »Ipsasque columnas posuit in uestibulo, unam a dextris et alteram a sinistris .« Ideo sunt due facte columne, atque ita disposite, ut nobis et in prosperis et in aduersis ingressum patrie celestis, ante oculos mentis habendum  esse doceant.

 Hec quoque sobrio lectori sufficere credimus, que iuxta maiorum documenta de mensura ratione templi, et uestibuli, et ceterorum, que ibi descripta sunt, nos diximus. Nunc quomodo ipse propheta introductus sit in templum, et quid ibi gesserit, exponere curabimus.



LIBER DECIMUS SEPTIMUS.



CAPUT XLI. Mensuratur templum et Sanctum sanctorum: de cochlea quoque agitur: de hostiis templi et sanctuarii, et ostiariis sanctuarii.


»Et introduxit me in templum, et mensus est frontes sex cubitos latitudinis hinc, et sex cubitos latitudinis inde, latitudinem tabernaculi. Et latitudo porte decem cubitorum erat, et latera porte quinque cubitis hinc et quinque cubitis inde. et mensus est longitudinem eius quadraginta cubitorum, et latitudinem uiginti cubitorum.«  Post multa mysteria uariosque introitus, et locorum singulorum proprietates, tandem aliquando uir cuius funiculus cementariorum, et mensure calamus in manu erat, Ezechielem prophetam introducit in templum,  et mensus est frontem templi: pro quo elam Septuaginta, et elim Theodotio, et in circuitu Symmachus transtulerunt. Et utraque parte latitudo tabernaculi senum cubitorum erat, sacramentum creaturarum omnium continens, in sex enim diebus mundus est consummatus. Per quorum notitiam causasque conditionis atque rationem intramus ad templum Dei, et ex Creaturarum ordine atque constantia cognoscimus Creatorem. Latitudo autem porte templi erat decem cubitorum, qui sacratus et perfectus est numerus, et in quo mense septimo, die decima mensis, ieiunium et propitiatio est. Decima autem die mensis primi, qui appellatur Nisan, ad immolationem et preparationem Pasche agnus assumitur. Septimo igitur mense decime offeruntur in  Dei horrea, siue, ut Scriptura appellari consueuit, torcularia. Unde dicit et Apostolus: »Dilatamini et uos .« Ut postquam per decem porte cubitos templum quis fuerit ingressus, ex utraque parte porte ipsius latera, siue, ut proprie in Hebraico dicitur, humeri mensurentur, qui semper referuntur ad opera. Unde et Issachar, »desiderauit bonum, requiescens inter medios cleros, uidensque requiem, quia bona est, et terram, quia pinguis, supposuit humerum ad laborandum, et factus est uir agricola .« Et in ueste pontificis humerale cum rationali stringitur, ut rationi opera copulentur, et possit dicere uir ecclesiasticus: »A mandatis tuis intellexi .« Qui humeri porte ex utraque parte, quinas habebant porticus, ut per terrenos  sensus atque diuinos, super quorum differentia sepe scripsimus, ingrediamur adita templi, cuius mensus est uir ille, qui ductor prophete erat, longitudinem quadraginta cubitorum, et latitudinem uiginti cubitorum, siue, ut melius est, porte longitudinem ac latitudinem, quia supra tantum de latitudine et humeris eius dixerat. Quod autem uicies quadraginta octingentesimum numerum faciat, qui uicinus est octonario, nulli dubium est. Unde et in Ecclesiaste precipitur: »Date partes septem, date et  octo .« De cuius numeri sacramento crebro disputasse me noui. Siue quia per tribulationes et angustias huius seculi intramus ad sanctum atrium Domini, idcirco longitudo porte habebat cubitos quadraginta, qui numerus semper in labore positus est. Unde et Moyses  et Elias  quadraginta diebus non comedunt panem, et aquam non bibunt. Et annis quadraginta populus Isrel uexatur et probatur in solitudine, et per multos labores terram repromissionis ingreditur . Et Dominus atque Saluator secundum assumpti corporis fragilitatem, quadraginta diebus tentatur in solitudine , ut post uictoriam accedant angeli et ministrent ei. Cum autem per tribulationes et angustias potuerimus  dicere illud apostolicum: »In omnibus tribulati, sed non coangustati ,« atque illud propheticum: »In tribulatione dilatasti mihi ,« tunc nobis latissimus aperitur introitus, qui uiginti cubitorum habet latitudinem: ut superatis mundi certaminibus atque terrenis, qui et ipse dualis est numerus, ingrediatur templi penetralia, et audiamus imperantem discipulis Dominum: »Confidite, ego uici mundum.«

»Et ingressus intrinsecus mensus est in fronte porte duos cubitos, et portam decem cubitorum, et latitudinem porte septem cubitorum, et mensus est longitudinem eius uiginti cubitorum et latitudinem uiginti cubitorum ante faciem templi. Et dixit ad me: Hoc est Sanctum sanctorum.«  Quantumuis proficiamus, semper nobis maior profectus  aperitur, unde post introitum templi rursum ingredimur, intrinsecus, siue, ut LXX transtulerunt, interius atrium, in cuius fronte duo erant cubiti, ut iuxta superiorem sensum per dualem numerum ingredia mur ad eum locum, ubi sunt sancta sanctorum. Unde et ipsa porta sex cubitorum erat, per quam introgressi eternam requiem possidemus, que in septenario numero demonstratur. Pro quo LXX transtulerunt, »Et latitudinem porte septem cubitorum hinc et septem cubitorum inde,« in Hebreo et ceteris editionibus semel tantum septem cubiti in latitudine porte positi sunt. Quod autem sequitur: »Et mensus est longitudinem eius uiginti cubitorum, et latitudinem uiginti cubitorum ante faciem templi, et dixit ad me: Hoc est Sanctum sanctorum,« illud  significat quod ante templi faciem, et in introitum eius preteriti laboris atque certaminis nobis mensura semper occurrat. Quam enim rationem in singulis numeris duplex numerus possidet, eamdem due habent decades. Et hoc considerandum, quod ingressus intrinsecus per portam duorum in fronte cubitorum, et sex habentem cubitos, septemque in latitudine ex utraque parte, et uiginti cubitos in longitudine, totidemque in ipsis templi foribus, doceatur propheta qui sit ille locus, uel quo appelletur uocabulo. Dixit  enim mihi: »Hoc est Sanctum sanctorum.« Sin autem ante templum, siue, ut Scriptura cognominat, ante faciem templi Sanctum sanctorum est, quantam beatitudinem in templi aditis et in interioribus eius estimare debemus! De qua Propheta loquitur: »Hoc labor est in conspectu meo, donec ingrediar in sanctuarium Dei, et intelligam in nouissimis eorum .« Sed et hoc notandum, quod in descriptione tabernaculi dicuntur sancta sanctorum plurali numero: hic autem Sanctum sanctorum numero singulari, ut post Sancta sanctorum ueniamus ad Sanctum: quomodo post multa cantica peruenimus ad Canticum canticorum, quod omnium carminum carmen est, et quod canentes sponsi copulamur amplexibus.

»Et mensus est parietem domus sex cubitorum,  et latitudinem lateris quatuor cubitorum undique per circuitum domus. Latera autem latus ad latus bis triginta trium; et erant eminentia, que ingrederentur per parietem domus in lateribus per circuitum, ut continerent et non attingerent parietem templi. Et platea erat in rotundum ascendens sursum per cochleam, et in cenaculum templi deferebat per gyrum. Idcirco latius erat templum in superioribus, et sic de inferioribus ascendebatur ad superiora in medium.« Quod autem in Septuaginta ponitur »et de mediis ad tristega,« id est, ad tria cenacula, et threl, in Hebraico non habetur.

»Et uidi in domo altitudinem per circuitum fundata latera ad mensuram calami sex cubitorum spatio, et latitudinem per parietem lateris forinsecus quinque  cubitorum. Et erat interior domus in lateribus domus. Et inter gazophylacia latitudinem uiginti cubitorum in circuitu domus undique. Et ostium lateris ad orationem , ostium unum ad uiam aquilonis, et ostium unum ad uiam australem, et latitudinem loci ad orationem quinque cubitorum in circuitu. Et edificium, quod erat separatum uersumque ad uiam respicientem ad mare latitudinis septuaginta cubitorum: paries autem edificii quinque cubitorum latitudinis per circuitum, et longitudo eius nonaginta cubitorum.« Postquam peruenit ad Sanctum sanctorum, de quo supra diximus, uir ille uenerabilis mensus est Sancti sanctorum parietem, qui propter fabricam mundi et omnem uisibilem creaturam, que in sex diebus condita  est, sex habebat cubita, et latitudinem unius lateris quatuor cubitorum, non ex uno latere, sed per circuitum. Quatuor autem cubita tenebat per circuitum domus latitudo, ut quatuor elementa monstraret, ex quibus uniuersa compacta sunt, et maxime humana corpora: contra que sancti dimicantes et subiicientes se anime potestati, interiora merentur intrare, et Domini arcana cognoscere. Ipsa autem latera, que in circuitu domus erant, et quatuor cubitorum spatio a templi pariete separabantur, iuncta sibi erant, ita ut unum latus aliud latus contingeret et haberet in longitudine non triginta et tres cubitos, sed bis triginta tres, hoc est, sexaginta sex. uetus in Leuitico loquitur Testamentum  in ortu  maris post unam hebdomadam et illam que genuit, et illum, qui genitus est, triginta tres explere dies, ut ueniant ad purificationem. Porro si genuerit feminam, duplicem obseruari numerum, id est, sexaginta sex. Et quia, ut ueniamus ad Sancta sanctorum, non solum prima indigemus natiuitate, sed et secunda, ut nati in carne, renascamur in spiritu, idcirco non sexaginta sex, sed bis triginta, et trium ponitur numerus: ut utraque natiuitas Deo auctori debeatur illiusque clementie, et duplici muro circumeant latera domus, que templi fulciunt edificium. Quodque sequitur iuxta Hebraicum: »Et erant quedam ominentia, que egrederentur per parietem domus per latera in circuitu, ut continerent, et non attingerent parietem templi,« illud  significat, quod sancti uiri in multitudine credentium erumpant per parietem, templi, per omnia uidelicet latera in circuitu, et contineant Ecclesie fundamenta, et tamen non tangant parietem templi, tantum uidisse contenti, et de longe inenarrabilia adorasse mysteria. Nunc enim uidemus per speculum in enigmate, et plenissimam tangere atque comprehendere non possumus ueritatem. Quod autem platea erat in rotundum ascendens sursum per cochleam, et in cenaculum templi deferebat per gyrum, et idcirco latius erat templum in superioribus, et sic de inferioribus ascendebatur ad superiora et medium, puto perspicuum esse lectori semper angustiora esse, que deorsum sunt in ieiuniis, , et uictus continentia, paulatimque dum ad summa conscendimus,  latiorem nobis aperiri uiam, et impleri quod scriptum est: »In tribulatione dilatasti mihi .« Per rotundum autem et per cochleam ascendimus templi cenaculum, que figura inter omnia schemata a philosophis quoque huius seculi pulchrior approbatur, dum et celum, et sol, et luna, et astra cetera, et punctum terre in corporibus quoque humanis oculi, quasi altera sidera, et figura capitis quod omnium sensuum receptaculum est, teretesque digiti, et femina, et brachia, hanc preferunt rotunditatem. Porro cenaculum templi ad quod de angustioribus ad altiora conscendimus, illud puto esse, quod in Regum uolumine Elias habuit et Eliseus , et in apostolorum Actibus Tabitha,  id est , et damula nostra possedit, que bonis operibus ad summa conscenderat . Apostolus autem Petrus, super quem Dominus Ecclesie fundamenta solidauit, transcendit cenaculum, et uenit ad tectum, quod significantius Grece dicitur, id est, tecti solarium, et incognita prius seculo Ecclesie sacramenta cognouit. Saluator quoque generis humani pascha facit in cenaculo, et magno latoque cenaculo atque omni sorde purgato stratoque, et ad spiritale conuiuium preparato, ubi mysterium corporis et sanguinis suis tradidit discipulis, et eternam nobis agni immaculati reliquit festiuitatem.  Quod autem de structura templi in libro Regum scriptum est: »Ostium lateris medii in parte erat domus dextre et per cochleam  ascendebant in medium cenaculum, et a medio in tertium,« non inconuenienter iuxta mysticam significationem huic loco aptari potest. Nam hic locus proprie ad corpus Dominicum referri potest. Ostium namque lateris medii in parte erat domus dextre, quia, defuncto in cruce Domino, unus militum lancea latus eius aperuit. Et bene in parte domus dextre, quia dextrum ei latus a milite apertum sancta credit Ecclesia: ubi etiam apto uerbo usus est euangelista, ut non diceret, Percussit latus aut uulnerauit, sed aperuit, uidelicet, quasi ostium lateris medii, per quod nobis iter ad celestia panderetur. Denique ita subiunxit: »Et continuo exiuit sanguis et aqua ,« aqua scilicet qua abluimur in baptismo, et sanguis, quo consecramur in calice sancto.  Per hoc namque ostium nobis est ascensus in medium cenaculum, et a medio in tertium, quia per fidem et mysteria nostri redemptoris, de presenti Ecclesie conuersatione ad requiem animarum post mortem ascendimus: rursusque de requie animarum, adueniente die iudicii, ad immortalitatem quoque corporum, quasi in tertium cenaculum sublimiore profectu penetrabimus, ex quo in magna amborum et corporis uidelicet et anime beatitudine uiuamus. Quod quidem iter inuisibiliter agebatur, ita ut soli hoc qui intrauerant nossent, quamuis ipsum ostium etiam foris positi uiderent. Quia nimirum actus fidelium in hoc seculo, et celebrationes sacramentorum etiam reprobi possunt intueri, uerum arcana fidei intime, et gratiam dilectionis, nullus nisi  qui per hec, Domino duce, ad celestia scandit, agnoscit: »Qui enim dicit se nosse Deum, et mandata eius non custodit, mendax est .« »Et uidi, inquit, in domo altitudinem per circuitum, fundata latera ad mensuram calami sex cubitorum spatio, et latitudinem per parietem lateris forinsecus quinque cubitorum. Et inter gazophylacia  latitudinem uiginti cubitorum per circuitum domus.«  Quibus numeris ostenditur, quod de mundo hoc et de terrenis sensibus, et de duali duarum decadarum numero, qui refertur ad uiginti non solum in Sancta sanctorum, sed et in cenacula eorum mereamur ascendere, et semper habere in memoria, quod per sex dies conditionis nostre, et per quinque sensus, et per  uiginti cubita latitudinis ascenderimus ad cenaculum templi, et terrenam humilitatem, sensumque littere relinquentes, transierimus ad summitatem Ecclesie, Spiritusque sancti consortio gaudeamus. »Et ostium, inquit, lateris ad orationem contra uiam aquilonis,« a quo exardescunt mala super omnem terram, et quem Dominus abacturum se a nobis pollicetur dicens: »Et eum qui ab aquilone est a uobis abigam.« Pulchreque in ostio contra aquilonem locus orationis est, ut secundum Apostolum oremus sine cessatione , et dicamus cum Ieremia: »Non sileat pupilla oculi mei ;« uel presentia mala uitare cupientes, uel agentes gratias pro preteritis. Quandiu enim in tabernaculo  corporis huius sumus, ingemiscimus, dicimusque:

»Miser ego homo, quis me liberabit de corpore mortis huius?  Sed et ad uiam australem erat ostium, et ipsum iuxta Hebraicum habens locum orationis, et quinque tendens cubitis per circuitum. Per frigus enim aquilonis, ad australem transimus calorem, et tamen rursum orationis querimus locum in aquilonis ostio, ut euadamus pericula; in australi, ut agamus gratias pro preteritis, et sit nobis uictorie secura possessio. Quinque autem cubiti et in hoc loco diuinos indicant sensus, per quos de terrenis ad altiora conscendimus. »Et edificium, inquit, quod erat separatum, uersumque ad uiam respicientem ad mare, latitudinis septuaginta cubitorum,« ut post labores, et pericula, et seculi istius  fluctus atque naufragia, et annos septuaginta, de quibus Ieremias scribit, et Daniel, et Zacarias , uerum et legitimum septem decadarum sabbatum consequamur, ut sit nobis eterna requies: et per quinque cubitorum latitudinem ueniamus ad longitudinem nonaginta cubitorum, in qua etate de repromissione filium Sara generauit, que nonaginta annorum, id est nouem decadarum, peperit Isaac, iuncta Abraham centenario, id est, decem decadarum habenti mysterium . Qui numerus quid significet, sequens Scriptura monstrabit.

»Et mensus est domus longitudinem centum cubitorum, et quod separatum erat edificium et parietes eius longitudinis centum cubitorum. Latitudo autem ante faciem domus et eius quod erat separatum  contra orientem centum cubitorum. Et mensus est longitudinem edificii contra faciem eius, quod erat separatum ad dorsum, hecthecas  ex utraque parte centum cubitorum, et templum interius et uestibula atrii, limina, et fenestras obliquas, hecthecas in circuitu per tres partes contra uniuscuiusque limen, stratumque ligno per gyrum in circuitu. Terra autem usque ad fenestras, et fenestre clause super ostia, et usque ad domum interiorem et forinsecus per omnem parietem in circuitu intrinsecus, et forinsecus ad mensuram, et fabrefacta cherubin et palme. Et palma inter cherub et cherub. Duasque facies habebat cherub. Faciem hominis iuxta palmam ex hac parte, et faciem leonis iuxta palmam ex alia parte  expressam per omnem domum in circuitu. De terra usque ad superiora porte, cherubin et palme celate erant in pariete templi. Limen quadrangulum erat; et facies sanctuarii aspectus contra aspectum altaris lignei, trium cubitorum altitudo eius, et longitudo eius duorum cubitorum, et anguli eius et longitudo eius, et parietes eius lignei.«  Describuntur autem Sancta sanctorum et templum interius quod post nonaginta cubitos ex tribus partibus centenos cubitos habere dicatur. Perfectum uidelicet numerum decadarum decem, ut et mente et sermone, et operibus Domino seruiamus, recordantes illius apostolici exempli in quo ait, »ut scire possimus, que sit latitudo, et longitudo, et profundum,  et altitudo. Quod autem Hebraicum dicit edificium separatum et parietes eius, Septuaginta reliqua interpretantur et separantia, que non hereant parietibus templi, sed propinquos et suos habeant parietes; ipsum quoque templum et anguli eius et elam, id est, , siue uestibulum, exterius erant strata ligno, sapientia uidelicet quod lignum uite situm in paradiso Scriptura commemorat; fenestre quoque iuxta Septuaginta erant facte in modum retis instar cancellorum, ut non speculari lapide nec uitro, sed lignis interrasilibus et uermiculatis clauderentur; pro quibus in Hebraico obliquas fenestras habet, que in tribus tantum erant partibus templi, ad dexteram uidelicet et sinistram, et post tergum, id est, ad meridiem et ad aquilonem, et ad  occidentem. Orientalis autem pars non habebat fenestras, quia ipse introitus clarum immittebat lumen intrinsecus, et cuncta interiora templi ianuarum lumine complebantur, ita ut per singulas fenestras et cancellorum foramina intro quis posset aspicere.  Retis autem connexio unitatem designat fidei, que est in uinculo pacis. Quod autem dicit fenestras esse obliquas, ostendit abundantiam lucis interne. Fenestre templi doctores sunt sancti et spiritales quique in Ecclesia, quibus mente excedentibus Deo, arcana secretorum celestium specialius ceteris uidere conceditur. Quidam ea, que in occulto uident, publice fidelibus pandunt, quasi suscepto lumine solis fenestre cuncta templi penetralia replent. Unde bene cedem fenestre oblique, id est,  intus latiores fuisse perhibentur, quia nimirum necesse est, ut quisquis iubar superne contemplationis uel ad momentum perceperit, mox sinum cordis amplius castigando dilatet, atque ad maiora capessenda solerti exercitatione preparet. Item quod Propheta dicit terram usque ad fenestras, et fenestras clausas, designat in doctoribus paucitatem doctrine spiritalis; Paulus namque Apostolus dicit: »Templum enim Dei sanctum est, quod estis uos .«  In hoc autem templo fenestre, sacerdotes et speculatores sunt, qui in populo fidelium lumen sancte predicationis infundunt. Sed cum terra usque ad fenestras est, fenestre clause sunt, quia cum terrena cogitatio in sacerdotum cordibus excrescit, fenestre lumen non fundunt, quia  sacerdotes ab officio predicationis obmutescunt.  Et non solum exteriora erant strata ligna, sed tanta erat lignorum copia per circuitum, ut et pauimentum et de pauimento usque ad fenestras lignis omnia iungerentur. Que fenestre iuxta Septuaginta aperiebantur tripliciter, ut apertis eis, triplex in templo Dei intelligentia monstraretur. Iuxta illud quod alibi dicitur: »Tu autem describe ea tripliciter .« Prospicitur autem per eas non solum interius, sed et exterius, ut que interiora sunt inuisibilia, que exteriora uisibilia cognoscamus, ut aliud mentem, aliud carnem, aliud spiritalem intelligentiam, aliud simplicem monstret historiam. Et per omnes parietes in circuitu tam intrinsecus quam extrinsecus  erant mensure sue, nichil enim absque ratione et mensura in templo Dei, et maxime in Sancto sanctorum a Deo factum est. Celata quoque erant cherubin: haud dubium quin in lignis de pauimento usque ad fenestras pertingentibus, et tam fabrefacte erant celature, ut non sculpte, sed apposite uiderentur. Cherubin interpretantur scientie multitudo. Igitur intrinsecus in interioribus templi, post scientie multitudinem celantur ei palme, in quibus signum uictorie est, dicente Apostolo: »Persequor autem ad statutum brauium superne uocationis Dei in Christo Iesu .« Que palme erant inter cherub et cherub, ut unum cherub duarum palmarum lateribus uallaretur.  Hinc quoque in libro Regum scriptum est: Et fecit in eis cherubin et palmas et  picturas uarias, quasi prominentes de pariete et egredientes. Cherub namque in parietibus templi facit Salomon, cum electos suos Dominus ad regulam Scripturarum sanctarum, in quibus est multitudo scientie, uitam suam dirigere donat. Cherubin facit, cum eos in hoc mundo castitatem angelice conuersationis pro modulo suo docet imitari, quod maxime uigiliis ac laudibus diuinis, dilectione sincera Conditoris et proximi, geritur. Palmas facit, cum memoriam eterne retributionis eorum mentibus infigit, ut eo minus ab arce iustitie labi queant, quo mercedem iustitie semper ante cordis oculos habent. Facit picturas uarias quasi prominentes de pariete et egredientes: cum multifarias uirtutum operationes fidelibus tribuit. uerbi gratia, uiscera misericordie,  benignitatem, humilitatem, patientiam, modestiam, sufferre inuicem, et donare sibimetipsis, super omnia autem hoc caritatem habere, quod est uinculum perfectionis. Que uidelicet uirtutes, cum in tantam electis consuetudinem uenerint, ut uelut naturaliter eis uideantur insite, quid aliud, quam picture domus Domini prominentes, quasi de pariete exeunt? quia uerba et opera ueritatis non adhuc ab aliis extrinsecus discunt, sed ut si sint sibimet infixa radicitus et parata, semper ab intimis cordis, que sunt agenda, siue dicenda proferunt.  Quod cherub nequaquam ut in principio huius prophete legimus quatuor habebat facies, hominis scilicet et leonis, et uituli, et aquile, sed tantum duas, hoc est, hominis et leonis. Quorum primum ad rationem  pertinet, sequens ad furorem. Furorem autem dicimus, non eum, qui perturbationi et uitio proximus est, sed qui mentis consolidat mollitiem, et fortiorem facit animum dimicantis. In principio enim subiacemus et concupiscentie, que refertur ad uitulum propter terre opera, et alia sunt carnalia, alia spiritalia, quorum extremum aquile deputatur. Cum autem intrauerimus Sancta sanctorum, et interiora templi possiderimus, nequaquam alia re indigemus, nisi ratione atque fortitudine, quorum alterum ad sensum atque prudentiam, alterum refertur ad animi perseuerantiam. Omnis igitur paries per circuitum templi a pauimento usque ad laquearia cherubin habebat et palmas mira arte celatas. Post  que aperiebatur sanctuarum et templum per quatuor angulos contra faciem sanctorum. Prius enim habemus scientie multitudinem, per quam, uictoriam de hoste consequimur, et postea nobis sanctuarium aperitur et templum, quod habet quatuor angulos, et stationem firmissimam, et que in nullam partem decliuior sit. Hanc enim habet naturam mensura quadranguli, ut stabili consistat basi. Et in mystico numero, qui prudenti lectori perspicuus est, elementa quatuor ex quibus constant omnia solida perpetuaque possideat. Et cuncta contra faciem sanctuarii aspiciebant. Ante quod sanctuarium, siue in quo sanctuario erat species altaris lignei trium cubitorum altitudine, et longitudine cubitorum duorum, et latitudine cubitorum duorum, qui iuncti septem faciunt  cubitos. Quod altare habebat cornua, et tam bases, quam parietes eius, hoc est, latera erant lignea. In quo Scripture sancte mysteria humanus sermo potest explicare, quomodo altare in quo ignis succendendus erat, mensa uidelicet thymiamatis, nichil ab igne patiatur, sed, ut ita dicam, igne purius fiat. Sicut enim sanctorum opera, de quibus scribit Apostolus: »Uniuscuiusque opus quale sit, ignis probabit,« non pereunt, sed per ignem puriora monstrantur: ita et altaris ligna, que de lignis paradisi sunt, non cremantur igne uicino, sed puriora redduntur. Nec mirum hoc de sanctuario et interioribus templi, et altari thymiamatis credere, cum etiam , quod ligni genus est uel lini habens similitudinem, quanto plus arserit, tanto mundius inueniatur.

  Possunt tamen in altitudine altaris, que est trium cubitorum, mystice accipi corda electorum, que per fidem, spem, et caritatem ad celestia tendunt; in longitudine, que erat duorum cubitorum, longanimitas et patientia eorum intelligi, qui exspectant regnum futurum, et exercent se bene operando in duobus preceptis caritatis, donec perueniant ad gaudia sempiterna. Apte enim in constructione tabernaculi Dei de lignis setim, que albe spine similia, et esse incorruptibilia dicuntur, utrumque altare fieri precipitur. Hoc est, holocausti et thymiamatis: quia nimirum una est fidei non ficte firmitas. Quia omnium corda electorum premuniri atque ad suscipiendum ignem dilectionis, et offerenda Deo uirtutum libamina, debent preparari,  quia omnibus generaliter pusillis cum maioribus loquitur Apostolus dicens: »Mundemus nos ab omni inquinamento carnis et spiritus, perficientes sanctificationem in timore Dei .« Apte unus ac non dispar erat ignis, qui in hoc altari uictimas, in illo thura incendebat, quia nimirum unus est spiritus, qui cunctorum mentes fidelium uariante donationum gratia uiuificat.  Ignosce, lector, difficultati, et ueniam tribue pauperi intelligentie. Per fenestras enim obliquas et in modum retis factas, et que semper clause sunt, uix usque ad interiorem domum cordis nostri oculum possumus intromittere, ut omnia que cernimus in umbra uideamus et imagine, et cum Apostolo clamemus:  »O profundum diuitiarum sapientie et scientie Dei, quam inscrutabilia iudicia eius, et inuestigabiles uie illius!«  Et, »Quis cognouit sensum Domini ?« nisi ille qui est magni consilii angelus, et sua potest dignis aperire mysteria: autem Rome appellant solaria de cenaculorum parietibus eminentia, siue meniana, ab eo qui ea primus inuenit, que nonnulli Grecorum uocant.

»Et locutus est ad me: Hec est mensa coram Domino. Et duo ostia erant in templo et in sanctuario, et in duobus ostiis ex utraque parte bina erant ostiola, que in se inuicem plicabantur: bina enim ostia erant ex utraque parte ostiorum. Et celata erant in ipsis ostiis templi cherubin, et sculpture palmarum sicut in parietibus quoque  expresse erant. Quamobrem et grossiora erant ligna in uestibuli fronte forinsecus, super que fenestre oblique et similitudo palmarum hinc atque inde in humerulis uestibuli, secundum latera domus latitudinemque parietum.« uir ergo ille qui prophetam in abdita templi introduxerat, et inter cetera ostenderat ei altare ligneum, quod et angulos et cornua, iuxta Septuaginta, et parietes habebat ligneos, dixit ei: Hoc altare quod respicis ipsa est mensa coram Domino, que in similitudine rubi ardet et non comburitur. De qua sanctus loquitur ad Deum: »Parasti in conspectu meo mensam, aduersus eos qui tribulant me .« Duo quoque ostia erant in templo, et in ipso sanctuario, per que utriusque instrumenti sacramenta monstrantur.  Et in duobus ostiis ex utraque parte bina erant ostiola, que in se inuicem plicabantur: ut et in historia spiritalem habeas intelligentiam, et in tropologia historie ueritatem, quorum utrumque altero indiget, et si unum defuerit, perfecta caret scientia. Quod autem sequitur: »Bina ostia erant ex utraque parte ostiorum,« iuxta litteram perspicuum est. Solent enim in maioribus tricliniis bina sibi herere atque coniungi, ut maior introitus nequaquam duobus et ingentibus, sed quatuor minoribus claudatur uel aperiatur foribus.  Hec itaque ostia per significationem multifarie possunt accipi. Nam et angelicos spiritus quorum ministerio in habitationem patrie celestis introducimur, aptissime designant: et apostolorum eque apostolicorumque uirorum, quibus  claues regni celorum sunt date, tenent figuram. Qui accepta potestate a Domino ligandi atque soluendi , et dignos intra regni ianuam admittunt, et contumaces, impuros ac superbos, excommunicando, siue anathematizando, ab ingressu uite perennis eliminant. Sed et opera iustitie quorum merito ad regnum celeste peruenitur, recte per ostia, per que in Sancta sanctorum ingrediebatur, possunt typice designari, iuxta hoc quod in libro Sapientie scriptum est; »Custoditio autem legum, consummatio incorruptionis est: incorruptio autem facit esse proximum Deo .« Concupiscentia itaque sapientie deducet ad regnum perpetuum. Quibus omnibus apte congruit. Duo sunt  autem ostiola, siue quia Deum ac proximos diligunt, et angeli, et homines sancti, neque ullus ianuam uite, nisi per geminam hanc dilectionem poterit intrare: seu quia utriusque populi fidelibus et Iudei scilicet et gentilis eadem uite ianua reseratur. Postes habent angulorum quinque, quia non solum animas electorum aula celi recipit, sed et corporibus immortali gloria preditis in iudicio suas fores aperit.  In quibus ostiis templi siue sancti sanctorum celata erant cherubin, de quibus supra diximus, et sculpture palmarum: ut post scientie multitudinem uictoria intrantibus prebetur. Que sculptura palmarum in omnibus quoque parietibus templi erat. Redditque causas quare celata fuerint in ipsis ostiis cherubin, et palmarum expresse similitudines, unde et grossiora erant ligna in uestibulo  porte forinsecus ut et firmitatem haberent, et celaturam possent recipere. Pulchreque iuxta intelligentiam spiritalem firmiora et celata sunt ostia, ut et firmitatem habeant et pulchritudinem, ne quis ad Sancta sanctorum similis Ozie possit irrumpere, et sibi sacerdotium uindicare.  Illi precipue quibus fidelium cura commissa, et claues regni celorum sunt date, omni debent solertia insistere, ut quantum gradu preminent ceteris, tantum et merito precellant bone actionis. Habent namque in se picturam cherubin sculptam, cum angelicam in terris uitam, quantum mortalibus possibile est, et mente imitantur et opere. Habent palmarum species, cum dona superne retributionis  fixa semper intentione meditantur. Palma namque manus uictricis ornatus est.  Super que ostia erant fenestre oblique siue abscondite, ut ipsum quoque lumen, quod prebebatur intrinsecus, non haberet perfectam scientiam, nec clarum lumen et cunctis patens, sed pleraque ex parte esset absconditum. Nunc enim uidemus in enigmate, et necdum nouimus sicut oportet nos scire. Cum autem uenerit quod perfectum est, tunc quod ex parte fuerat destruetur. Et erat similitudo palmarum hinc atque inde. Eleganter in interioribus templi et sanctis sanctorum non posuit dextram et sinistram, ne quid sinistrum in his que magna sunt et arcana dicere uideretur, sed hinc atque inde, iuxta illud quod in Euangelio scriptum est: »Qui te percusserit  in dextram maxillam, prebe ei et alteram .« Nunquid dicere non potuit et sinistram? Sed quando percutitur dextra, prebetur altera dextra, quia in sancto uiro utrumque dextrum, utrumque perfectum est. »Et in humerulis uestibuli secundum latera domus latitudinemque parietum.« Pro quo Septuaginta transtulerunt in laquearibus elam, hoc est, et latera domus, equalis ponderis siue mensure. Per que latenter ostenditur et postes superliminaris siue uestibuli , et latera domus et latitudinem parietum, cuncta rationis plena esse atque mensure, et nichil in templo Domini reperiri quod absque mensura et sapientia constitutum sit.



CAPUT XLII. De gazophylaciis australis et aquilonaris edificii, et descriptione eorum edificiorum: de locis ubi edebant sacerdotes, qui non exeant ad populum, nisi depositis uestimentis ministerii sui, etc.


»Et eduxit me in atrium exterius per uiam ducentem ad aquilonem, et introduxit me in gazophylacium, quod erat contra separatum edificium et contra edem uergentem ad aquilonem, in facie longitudinis centum cubitos, ostii aquilonis et latitudinis quinquaginta cubitos contra uiginti cubitos atrii interioris, et contra pauimentum stratum lapide atrii exterioris, ubi erat porticus iuncta porticui triplici. Et ante gazophylacia deambulatio decem cubitorum latitudinis ad interiora respiciens  uie cubiti unius. Et ostia eorum ad aquilonem, ubi erant gazophylacia in superioribus humiliora, quia supportabant porticus, que ex illis eminebant de inferioribus, et de mediis edificii. Tristega enim erant et non habebant columnas, sicut erant columne atriorum; propterea eminebant de inferioribus, et de mediis atriis a terra cubitis quinquaginta. Et peribolus exterior secundum gazophylacia, que erant in uia atrii exterioris ante gazophylacia. Longitudo eius quinquaginta cubitorum, quia longitudo erat gazophylaciorum atrii exterioris quinquaginta cubitorum, et longitudo ante faciem templi centum cubitorum. Et erat subter gazophylacia hec introitus ab oriente ingredientium in ea de atrio exteriori, in latitudine  periboli atrii, quod erat contra uiam orientalem in faciem edificii separati. Et erant ante edificium gazophylacia, et uia ante faciem eorum, iuxta similitudinem gazophylaciorum, que erant in uia aquilonis. Secundum longitudinem eorum, sic et latitudo eorum, et omnis introitus eorum et similitudines et ostia eorum, secundum ostia gazophylaciorum, que erant in uia respiciente ad austrum. Ostium in capite uie, que erat ante uestibulum separatum per uiam orientalem ingredientibus.«  uolueram desperatione et magnitudine rei presens testimonium silentio preterire, sed melius arbitratus sum quodcunque dicere quam omnino nil dicere. Socraticum illud assumens: Scio quod nesciam. Pars enim scientie est scire quod nescias. Postquam  igitur ea que erant intus propheta diligentius contemplatus est, eduxit eum uir, cuius funiculus et calamus erat in manu, ad atrium exterius per uiam ducentem ad aquilonem, quod et supra iam uiderat, antequam interiora penetraret. Sed aliter uidemus perfectam habentes scientiam, aliter in principio discipline: et necesse est, ut qui interiora conspexerit, secundum eamdem formam atque mensuras et recondita sacramenta, etiam que exteriora sunt uideat. Eductus autem est in gazophylacium siue, ut Symmachus et Septuaginta transtulerunt, exedram, et Theodotio , quod in thalamum uertitur, quod erat contra separatum edificium. Quod autem Septuaginta addidere pro gazophylacio exedras  quinque, in Hebraico non habetur; quod gazophylacium erat contra separatum edificium, de quo supra diximus, gazera: separatum autem erat eos suscipiens qui ab aquilone ueniebant. Et erat contra edem uergentem ad aquilonem, id est, respicientem quidem aquilonis partes, sed non in aquilone positum, ut facilior esset transitus his qui aquilonis frigora relinquebant, a quo exardescunt mala super terram. Legimus in Numerorum libro  tribus Dan, et Nephtalim, et Aser filiorum Bale et Zelphe, ancillarum Rachel et Lie, ad aquilonis plagas castra tenuisse. Nunc quoque in facie longitudinis ostii aquilonis centum fuisse cubitos, et latitudinis quinquaginta, ut ex decem decadis quadrangulus numerus atque perfectus, et ex septem hebdomadibus,  qui remissionis est numerus, et in principium unionis, id est, ogdoadis erumpit, sacerdotalia in templo Dei spatia monstrarentur. Illudque quod iuxta Hebraicum iungitur contra uiginti cubitos atrii interioris, pro quo Septuaginta transtulerunt, descripta erant sicut porte atrii interioris, hunc habet sensum: quod exterioris atrii centenarius et quinquagenarius numerus eamdem uim habeat, quam uicenarius atrii interioris. Si enim quatuor quinquies supputes in numero uicenario, utrumque reperies testamentum, ut et lex teneatur in Euangelio, et Euangelium de legis radice nascatur: pro quo numero Septuaginta similitudinem atrii interioris interpretati sunt, forsitan formidantes uicenarium numerum, in quo offeruntur Esau munera in atrio  interiori ponere. Sequitur: »Et contra pauimentum stratum lapide atrii exterioris, ubi erat porticus iuncta porticui triplici.« Pro quo Septuaginta transtulerunt: »Et sicut columne atrii exterioris per ordinem posite contra faciem porticuum triplicium.« Significat autem, quod pauimentum atrii exterioris uiuo fuerit stratum lapide, ut nec estatis puluere, nec luto hiemis sacerdotum uestigia polluantur. Unde et Dominus ascensurus ad Patrem, apostolorum lauat pedes , ut mundatis purgatisque uestigiis scandant regna celorum: et imperat apostolis , ut in quamcunque ingressi fuerint ciuitatem, et non susceperint eos, excutiant pedum suorum puluerem, quo scilicet nichil munerum terrenorum ab eis apud se  remanere patiantur. Non solum autem pauimentum stratum erat lapide, sed et porticus erat iuncta porticui triplici. Una porticus ab imbre et estu protegens sacerdotes, et iuncta porticui triplici, demonstratque mysterium Trinitatis, quod cum Patris et Filii et Spiritus sancti diuidatur nominibus, tamen una sibi diuinitate coniungitur. Erat quoque ante gazophylacia siue exedras uel thalamos deambulatio decem cubitorum latitudinis ad interiora respiciens uie cubiti unius. Quodque a Septuaginta additum est »per cubitos longitudinis centum,« superfluum est, quia in Hebraico non habetur, quod ponentes tulerunt id quod habetur in Hebreo: »ad interiora respiciens uie cubiti unius,« quod nos de Hebraica ueritate transtulimus.  Significat autem quod ante fores gazophylaciorum omnium siue exedrarum et thalamorum fuerit deambulatio latitudinem habens cubitorum decem, qui et ipse perfectus est numerus, uel propter decalogum uel propter Euangelii sacramentum. Si enim ab uno per duos et tres ad quartum numerum uenias, denarius Euangeliorum numerus efficitur, in cuius latitudine deambulant sacerdotes, ante singula gazophylacia gradientes, ita duntaxat ut semper ad interiora respiciant uie eius, que ducit ad cubitum unum, ad cultum uidelicet unius diuinitatis, dicente Filio ad Patrem: »Reuelaui nomen tuum hominibus . Ipsa est enim uia interiora respiciens, que dicit in Euangelio: »Ego sum uia, et uita, et ueritas ,« quia nemo  uenit ad notitiam Patris nisi per Filium. Et ostia earum ad aquilonem, ubi erant gazophylacia in superioribus humiliora, quia supportabant porticus, que ex illis eminebant de inferioribus et mediis edificii. Tristega enim erant et non habebant columnas sicut erant columne atriorum. Propterea eminebant de inferioribus, et de mediis a terra cubitis quinquaginta. Quod iungitur: »ostia earum,« subauditur exedrarum siue gazophylaciorum, de quibus supra sermo fuit. Que gazophylacia erant in superioribus, id est in cenaculis humiliora. Que cenacula ascendit Elias, et Eliseus , et Dominus cum discipulis pascha facturus , et Tabitha, que et fide apostoli et uirtutum suarum merito suscitata est . Ista sunt cenacula,  de quibus in psalmo scriptum est: »Qui rigat montes de cenaculis [Al., superioribus] suis .« Nisi enim quis fons fuerit effectus, et ad altiora surrexerit, pluuiis Domini non rigabitur, qui pro diuersitate meritorum de primo, secundo et tertio irrigatur cenaculo. Ipsa quoque gazophylacia, hoc est, thesauri gazarum Domini in superioribus humiliora sunt. Quanto enim quis excelsior fuerit, tanto cum Apostolo humilitate deiicitur, dicens: »Qui non sum dignus uocari apostolus, quia persecutus sum Ecclesiam Dei .« Erant autem ipsa gazophylacia in cenaculis humiliora, quia supportabant porticus, que ex illis eminebant de inferioribus, et de mediis edificii. Reddit causas cur gazophylacia in cenaculis posita humiliora fuerint:  quia supportabant, inquit, porticus, que libertate eris fruebantur. Et eminebant de inferioribus et de mediis edificii, ut secundum cenaculum pauimento inferioris domus esset eminentius, et tertium cenaculum secundo esset excelsius. Et quanto quis ad superiora conscenderet, tanto altior utereturi cenaculo, quanto humilitate crescebat, dicente Domino: »Qui uult inter uos maior esse, fiat omnium minimus .« Neque enim columnis aliis portabantur, sicut in atriorum columnis legimus, sed eminebant de inferioribus, et de mediis a terra cubitis quinquaginta numero remissionis omnium debitorum. Hec sunt autem tristega, de quibus precipitur: »Describe ea tripliciter, consilio et scientia,  ut respondeas sermonibus ueritatis his que proponuntur tibi .« Inferiora igitur et exteriora columnis indigent. Que autem altiora sunt et interiora, columnarum, id est, alieni auxilii usum non habent. Post hec dicitur: »Et peribolus exterior secundum gazophylacia, que erant in uia atrii exterioris ante gazophylacia, longitudo eius quinquaginta cubitorum: quia longitudo erat gazophylaciorum atrii exterioris quinquaginta cubitorum, et longitudo ante faciem templi centum cubitorum.« Peribolus murum significat, qui erat exterior, et cingebat gazophylacia in uia atrii exterioris, habens in longitudine quinquaginta cubitos: de cuius numeri sacramento crebro diximus. Porro longitudo ante faciem templi nequaquam quinquaginta cubitorum  erat, ut ante gazophylacia, sed centum cubitorum: ut post remissionem omnium peccatorum, perfecta premia in centenario numero prestolemur. Pro peribolo siue muro, quod Hebraice dicitur gader, Septuaginta lumen interpretati sunt quod uenit extrinsecus et illuminat cordis nostri oculos, non sufficiente natura nostri luminis, quod uersatur in sensu perfectum scientie habere fulgorem, nisi extrinsecus per Dei gratiam intreat, quod primum oculos nostri cordis illuminat. Et omne atrium exterius, quod quinquaginta cubitorum latitudine tenditur, facit clarescere. Postea uero cum uenerimus ante faciem templi, perfecta in centenario numero recepimus premia. Erat autem subter gazophylacia introitus ab oriente ingredientium in ea de atrio exteriori.  Oportet enim Dei nos possidere diuitias, et de atrio exteriori subter gazophylacia orientis introitum reperire: et per latitudinem periboli, qui respicit uiam orientis, uenire ad edificium, quod sanctis est separatum, ante quod sunt gazophylacia, et in ipsa uia similitudo gazophylaciorum, que erant in uia aquilonis. Licet enim ad orientis perueniamus introitum, tamen similitudo maiorum est in minoribus; et non possumus ad orientis peruenire lumen, nisi per uiam aquilonis, id est, per minora et humiliora ad maiora et altiora tendamus. In ipso autem introitu longitudo erat similis latitudinis, id est, eadem mensura per quadrum. Omnisque ingressus et similitudines et ostia eamdem habebant mensuram et similitudinem, quam gazophylacia, que erant in  uia respiciente ad austrum. Per orientem enim aquilonis frigora restinguentes peruenimus ad austrum, in quo sponsus recubat in meridie, et in pleno uersatur lumine. In capite autem eiusdem uie, hoc est, orientalis que patet ingredientibus ostium est, quod nisi apertum fuerit ab eo, qui dicit: Ego sum ostium, et qui habet clauem Dauid ad uestibulum sanctorum uirtutibus separatum, et quod ab aquilone uenientes suscipit, non possumus peruenire.

»Et dixit ad me: Gazophylacia aquilonis, et gazophylacia austri, que sunt ante edificium separatum, hec sunt gazophylacia sancta, in quibus uescuntur sacerdotes, qui appropinquant ad Dominum, in Sancta sanctorum. Ibi ponent Sancta santorum  et oblationem pro peccato et pro delicto. Locus enim sanctus est. Cum autem ingressi fuerint sacerdotes non egredientur de sanctis in atrium exterius: et ibi reponent uestimenta sua, in quibus ministrant, quia sancta sunt, uestienturque uestimentis aliis, et sic procedent ad populum.«  uir ille, qui ductor prophete fuit, postquam eum duxit in atrium exterius, et monstrauit omnia que preteritus sermo narrauit, gazophylacia quoque siue exedras, in quibus diutissime commoratus est, dixit ad eum: Hec sunt gazophylacia uel exedre thalamique ad aquilonem et austrum, que sunt ante edificium separatum, et appellantur sancta gazophylacia, in quibus uescuntur sacerdotes, qui appropinquant ad Dominum in Sancta sanctorum. Ex quibus  discimus multas ciborum esse diuersitates, quibus uesci sacerdotibus licet uel non licet, et de his ipsis, quos licet in cibos sumere non in omnibus sumuntur locis, nec ab omnibus, neque omni tempore. Gazophylacia aquilonis et austri puto esse, que uel historie contineant simplicitatem, uel spiritalis intelligentie sacramenta, ut per aquilonem ueniamus ad meridiem. Neque enim sic legenda est littera et historie fundamenta iacienda, ut non ueniamus ad culmina: nec ita pulcherrimo edificio tecta ponenda, ut nequaquam fundamenta sint solida. Sacerdotes autem qui uescuntur in cellariis, in quibus multe diuitie continentur, ipsi sunt qui appropinquant ad Dominum, de quibus Scriptura testatur , quod Moyses appropinquauerit ad Dominum, et ceteri  accedere non potuerint. In edificatione templi mystici et in Ecclesie sacramento multi sunt sacerdotes et apostolici uiri, qui accedunt ad Dominum, et non in quolibet loco, sed in Sancto sanctorum. Quodque iuxta Septuaginta dicitur, filii Sadoc, qui interpretatur iustus, in Hebraico non habetur. Ibi, inquit, ponent sacerdotes Sancta sanctorum et oblationem, hoc est, uictimam holocausti, et pro peccato et pro ignorantia, ut non solum iuge offerant sacrificium, sed pro diuersitate temporum et qualitate peccati atque ignorantie, sciant placare Dominum, quia ipse locus sanctus est, et sacerdotalis in eo dignitas commoratur, que possit rogare pro ceteris. Quando autem procedendum est ad eos, qui non  possunt templi adita penetrare, nec diuine scientie arcana cognoscere, egrediantur, inquit, foras ad eos sacerdotes in atrium exterius: nequaquam cum his uestimentis, quibus intrinsecus induti erant, uiscera uidelicet misericordie et Dominum Saluatorem, de quibus scriptum est: »Induimini Christum Iesum ,« nec his utantur sermonibus, de quibus loquitur Deus, Mysterium meum mihi et meis, ne incurrant in illud, quod Saluator prohibet dicens: »Nolite dare sanctum canibus, nec proiiciatis margaritas ante porcos ;« sed ponent uestimenta sua intrinsecus, quibus induuntur quando ministrant in templi adytis, sancta enim sunt, et ad eos qui perfectam non habent sanctitatem non debent proferri. Accipientque alia uestimenta, et sic  procedent ad populum. Sic, inquit, loquentur ad populum, quomodo potest audire populus. Unde et Apostolus ad Corinthios loquebatur, in quibus »audiebatur fornicatio et talis fornicatio, qualis nec inter gentes :« »Lac quidem uobis potum dedi, non escam , necdum enim capere poteratis .« Ad quos rursum dicit: »Filioli mei, quos iterum parturio, donec Christus formetur in uobis .« Paruulis enim atque lactantibus non solum non prodest solidus cibus, sed interficit eos, qui perfecte etatis hominibus congruit. Quod aliter intelligi potest.  Sacerdotes uero etiam post compunctionem ac lacrymas coguntur necessaria filiorum suorum cognoscere, et ea que refugiunt animo patienter audire, atque post  suspiria celestium, quorumlibet carnalium hominum onera portare, et sepe cum superuenientibus cor in diuersa qualitate transfundere. Nam aliquando sacerdos de lucris spiritalibus gaudet. Sed cum quilibet merens superuenerit; nisi eius merorem in se susceperit, tribulationi illius compatiens non est. Et aliquando de damnis animarum luget, et repente superueniunt, qui de quibusdam suis prosperitatibus letantur, quorum si letitie sacerdos non congaudeat, minus amare creditur filios, in quorum gaudio non exsultat, precipue cum Paulus dicat: »Gaudere cum gaudentibus, flere cum flentibus .« Nihil ergo tam onerosum ordini uideo, quam rigorem mentis compatiendo flectere, et cum personis superuenientibus animum mutare; et tamen hoc ualde est  necessarium. Nam quomodo ex predicatione eius ad boni operis gratiam peccator adducitur, si ipse qui predicat uidetur ingratus? Unde per hunc quoque eumdem prophetam postea dicitur, ut cum sacerdotes intrinsecus ministrant, uestibus lineis utantur, de quibus subditur: »Cumque egredientur atrium exterius ad populum, exuent se uestimenta sua in quibus ministrauerunt, et ponent ea in gazophylacio sanctuarii.« Grossiora quippe uestimenta sunt lanea. Sed cum sacerdos ad sanctum ministerium accedit, cum intus per compunctionem ingreditur, subtili intellectu necesse est, quasi lineo uestimento induatur. Sed cum ad populum foris egreditur, oportet ut uestimenta, in quibus intrinsecus ministrauerat, reponat, atque populo aliis uestibus indutus  appareat. Quia si in compunctionis sue rigore se teneat, si in eo, quem orationis tempore habuit, merore perduret, exteriorum rerum uerba suscipere non admittit, et quid grex de necessariis faciat, si audire atque perpendere ad hoc, quod presens tempus exigit, pastor recusat? Grossiora ergo uestimenta sacerdos exiens ante populum induat, ut mentis sue habitum pro utilitate filiorum etiam ad terrena toleranda componat.

»Cumque complesset mensuras domus interioris, eduxit me per uiam porte, que respiciebat ad uiam orientalem, et mensus est eam undique per circuitum. Mensus est autem contra uentum orientalem calamo mensure per circuitum quingentos calamos, in calamo mensure per gyrum. Et mensus  est contra uentum aquilonis quingentos calamos, in calamo mensure per gyrum. Et ad uentum australem mensus est quingentos calamos, in calamo mensure per circuitum. Et ad uentum occidentalem mensus est quingentos calamos, in calamo mensure. Per quatuor uentos mensus est murum eius undique per circuitum, longitudine quingentorum cubitorum, et latitudine quingentorum cubitorum diuidentem inter sanctuarium et uulgi locum.«  Sciendum quod post uentum orientalem et aquilonem in uento australi et occidentali apud Septuaginta ordo preposterus sit. Illi enim primum posuerunt occidentalem, id est mare, et postea australem, cum apud Hebreos primum ponatur uentus australis, et postea occidentalis. Quodque Scriptura  nunc dicit: »Cumque complesset mensuras domus interioris, eduxit me per uiam porte, que respicit ad uiam orientalem,« ostendit cuncta, que supra dicta sunt, et forinsecus et intrinsecus, et in interioribus templi, hoc est, sancti sanctorum, proprie ad templi edificium pertinere, et templi interioris. Unde nunc sequitur: »Eduxit me per uiam porte, que respiciebat ad uiam orientalem, et mensus est eam undique per circuitum, siue similitudinem domus.« Per quod demonstratur non ipsam domum, sed similitudinem domus esse, que cernitur, quia »nunc per speculum uidemus in enigmate. Cum autem uenerit quod perfectum est, tunc quod ex parte est destructur .« Unde et Moyses in tabernaculo, et Salomon in edificio non ueritatem  tentorii templi, sed similitudinem figuramque fecerunt, ut per hec, que minora sunt et terrena, ea que in celestibus, et in spiritali edificio sunt, intelligere possimus. uir autem, qui prophetam eduxerat, nequaquam in atrium exterius, sed per uiam porte que respiciebat ad uiam orientalem, primum mensus est contra uentum orientalem, id est, ad orientalem plagam quingentos calamos per gyrum: secundo ad aquilonem: tertio ad austrum: quarto ad mare, id est, ad occidentem. Per quatuor uidelicet uentos murum in circuitu tam in longitudine, quam in latitudine, hoc est, per quadrum. Qui murus simul habebat duo millia calamos. Sin autem calamus sex cubitorum erat, et unius que , sexta pars cubiti est,  perspicuum est murum exteriorem habuisse per circuitum calamos duo millia, qui faciunt cubitos duodecim millia trecentos triginta tres, et trientem de duobus millibus. Prudens lector et diligens legat librum Iesu Naue, et inueniet quomodo in suburbanis hec mensura seruetur. Unde et legio demonum hunc numerum eligit in suffocatione porcorum , ut qui seruientibus Deo precepto Domini separatus est, in contrariam partem referatur ad perditionem eorum qui uitam ceno dignam et sordibus consectantur. Omnis autem murus qui est exterior, et habet spatiosissimam longitudinem et latitudinem per quadrum, apostolorum continet numerum, id est, duodecim millium, ut singulis apostolis  millenus numerus deputetur, et tamen ad mensuram plenitudinis Christi et perfecti uiri non ueniat nisi iungatur ei et , qui trecenti triginta et tres cubitos et cubiti tertiam partem, per que sancte et uenerabilis Trinitatis mysterium demonstratur, habeat, que cingit et uallat omnia, et habitatores templi sui prestat tutissimos. Unde trecentorum cubitorum arca Ne habet longitudinem, et triginta cubitorum altitudinem, que consummatur in uno cubito: quod autem ibi adduntur quinquaginta cubiti in latitudine remissionis, ut sepe diximus, significat sacramentum. Unde et Dominus triginta annorum uenit ad baptismum . Et hic ipse propheta in principio uoluminis sui annum ponit tricesimum, qui tricentesimus et tricesimus numerus  tribus additis et tertia parte completur. Illud autem, quod per simplicitatem interpretationis, dum parum attendimus celeritate dictand et Septuaginta habent, et nostra translatio »murum eius undique per circuitum longitudine quingentorum cubitorum, et latitudine quingentorum cubitorum,« Hebreus sermo non continet, sed simpliciter longitudinem quingentorum et latitudinem quingentorum, ut subaudiatur calamorum, sicuti quarto supra dictum est ad orientalem uentum et ad aquilonem, et ad austrum, et ad mare quingentis calamis murum partium singularum ab eo qui tenebat calamum fuisse dimensum. Quingentesimus autem numerus, qui uicinus est quinquagenario, quod ad remissionem pertineat omnium peccatorum, non  solum uetus Scriptura, sed et Saluatoris in Euangelio uerba demonstrant, dicentis: »Duo debitores erant feneratori cuidam: unus debebat denarios quingentos, et alius quinquaginta .« Et murus diuidit inter sanctuarium et uulgi locum. Ex quo intelligimus omnem supra templi descriptionem sacerdotum, qui sunt filii Sadoc, fuisse ministeriis delegatam: hunc autem murum, qui tanto spatio dilatetur, et uniuersa circumeat, separare sanctuarium et uulgi locum.



CAPUT XLIII. uidit propheta claritatem Dei: arguit Iudeos de idolis suis: precipitur ostendere figuram et descriptionem domus; de mensura altaris holocaustorum, et de ritu eius et sacrificiis eiusdem.

»Et eduxit me ad portam, que respiciebat ad uiam orientalem. Et ecce gloria Dei Isrel ingrediebatur per uiam orientalem, et uox erat ei quasi uox aquarum multarum, et terra splendebat a maiestate eius. Et uidi uisionem secundum speciem quam uideram, quando uenit ut disperderet ciuitatem, et species secundum aspectum, quem uidoram iuxta fluuium Chobar. Et cecidi super faciem meam: et maiestas Domini ingressa est templum per uiam porte, que respiciebat ad orientem. Et leuauit me spiritus, et introduxit me in atrium exterius. Et ecce repleta erat gloria Domini domus. Et audiui loquentem ad me de domo. Et uir qui stabat iuxta me, dixit ad me:  Fili hominis, locus solii mei et locus uestigiorum pedum meorum, ubi habito in medio filiorum Isrel in eternum. Et non polluent ultra domus Isrel nomen sanctum meum, ipsi et reges eorum in fornicationibus suis, et in ruinis regum suorum, et in excelsis, qui fabricati sunt limen suum iuxta limen meum, et postes suos iuxta postes meos, et murus erat inter me et eos. Et polluerunt nomen sanctum meum in abominationibus, quas fecerunt, propter quod consumpsi eos in ira mea. Nunc ergo repellant procul fornicationem suam, et ruinas regum suorum a me, et habitabo in medio eorum semper.«  Dicamus strictim de singulis quantum explanationis patitur difficultas, ne dum studemus breuitati, uelamentum  non solum Moysi, sed et prophete Ezechielis remaneat in nobis, qui cupimus reuelata facie ueritatem Domini contemplari. Gloria ergo Dei Isrel ingreditur per uiam orientalem, per quam et egressa fuerat, quando ciuitas Domini furore percussa est. Ingreditur autem, imo regreditur ad eam, quia templum Domini edificatum in monte monstrauerat. Et tamen multo plus est, quod in consequentibus dicitur: »Leuauit me Spiritus, et introduxit me in atrium exterius. Et ecce repleta erat gloria Domini domus.« Hic enim gloria tantum Dei Isrel ingreditur, ibi autem dicitur, quod plenitudo glorie Domini fuerit in templo. De qua et Isaias scribit: »uidi Dominum sedentem super thronum excelsum et eleuatum .« Et plena  domus gloria eius, quando reuelata facie gloriam Domini contemplantes reformamur in imaginem creatoris . uox quoque erat Dei quasi uox aquarum multarum: omnium scilicet in toto orbe populorum, ut Ioannes euangelista  interpretatur, siue quasi uox castrorum et sicut uox geminantium multorum, ut exercitus Dei sacramenta cognosceret. Quod intelligens et Iacob uocauit nomen illius loci castra , de quibus et alibi scriptum est: »Currus Dei decem millium multiplex millia letantium .« Una autem uox dicitur castrorum et multitudinis, propter unum in Dei laude consensum, geminaturque uox canentium Patri et Filio et Spiritui sancto, »Sanctus, sanctus, sanctus Dominus Deus Sabaoth,  plena est terra gloria eius .« Sequitur: »Et terra splendebat a maiestate eius;« quod proprie in aduentu Christi factum est, quando »in omnem terram exiuit apostolorum sonus, et in fines orbis terrarum uerba eorum .« Quotidieque impletur in credentibus, et ad perfectum complebitur, quando corruptiuum hoc induerit incorruptionem, et mortale istud fuerit immortalitate uestitum. Quod autem infertur: »Et uidi uisionem secundum speciem quam uideram, quando uenit ut disperderet ciuitatem,« pro quo Septuaginta transtulerunt, »quando ingressus sum, ut ungerem ciuitatem,« cum iuxta Hebraicum perspicuum sit, iuxta Septuaginta plurimam obscuritatem habet,  quomodo Ezechiel ingressus sit, ut ungeret ciuitatem, ad cuius prophetiam comminationemque conciderit. Nisi forte illud dicamus, quod correptio prophete sit unctio ciuitatis et unctio olei exsultationis sacerdotalis et regii: quod qui libenter receperint, et audire uoluerint, efficiuntur uncti Domini, de quibus scriptum est: »Nolite tangere christos meos, et in prophetis meis nolite malignari .« Ille autem potest iuxta ungere ciuitatem, de qua scriptum est: »Gloriosa dicta sunt de te, ciuitas Dei ,« qui uidit uisionem currus et mysteriorum Dei, quam intuitus est Ezechiel super fluuium Chobar, qui onus pondusque significat. Quid enim grauius fluminibus Babylonis, super que Dauid sedit et fleuit, cum  recordaretur Sion? De quibus scriptum est: »Preterit enim figura huius mundi ;« nichilque puto in seculi huius confusione esse perpetuum, sed omnia preterire et fluere. Que qui considerauerit, cadet super faciem suam, intelligens quam procul sit a maiestate Dei et flectet genua ad Patrem in nomine Iesu Christi. »Cumque, ait, ego corruissem, maiestas Domini ingressa est templum per uiam porte, que respiciebat ad orientem, statimque me eleuauit spiritus ; et introduxit me in atrium exterius.« Foris enim cecideram. Et ecce, qui prius conspexeram gloriam Dei Isrel uenientem per uiam orientalem, uidi repletam gloria Domini domum eius: et uocem ad me de domo interiori loquentis audiui.  Que quid sit locuta, Scriptura non narrat, nisi forte illud Apostoli: »Et audiui uerba ineffabilia, que non licet homini loqui .« uir autem, inquit ille, qui stabat iuxta prophetam, dixit ad eum, quem perspicue Dominum intelligimus. Cui enim alii poterit conuenire, quod sequitur: »Fili hominis, locus solii mei, et locus uestigiorum pedum meorum, ubi habito in medio filiorum Isrel in eternum;« nisi illi, qui habitat in Ecclesia, in medio filiorum Isrel cernentium Dominum, et habitat in perpetuum, non secundum templum Salomonis ad tempus? Et locus eius est ille de quo scriptum est: »Et factus est in pace locus eius ,« que exsuperat omnem sensum. Et locus uestigiorum pedum illius, apostolis dicentibus: »Adoremus in loco  ubi steterunt pedes eius .« Et pulchre dixit, steterunt, in Ecclesia enim stant pedes Domini. In Synagoga ambulant et pretereunt. Ut autem sciamus hoc dici de Ecclesia, iungitur, »Et non polluent ultra domus Isrel nomen sanctum meum.« Quod proprie ad eos pertinet, qui sancte conuersationis in Ecclesia commorantur. Qui sunt autem qui polluerint prius nomen sanctum Dei ponit manifestius: »Ipsi et reges eorum tam populus, quam sacerdotes in fornicationibus suis, quibus a Deo fornicati sunt, et in ruinis regum suorum,« qui frustra sibi per superbiam regium nomen assumunt. Denique sequitur: »Et in excelsis;« arrogans enim mens offendit Deum, humilis ad misericordiam prouocat. Qui  post superbiam, imo per superbiam fabricati sunt limen suum iuxta limen Dei, et postes suos iuxta postes illius. Audiant hec iuxta litteram muliercule onerate peccatis, que circumferuntur omni uento doctrine , semper discentes, et nunquam ad scientiam ueritatis peruenientes: mentem iunctam Deo, non uicinitatem ecclesiarum, et habitationem proximam Dei in se prouocare clementiam, quin potius indignationem Domini commoueri, quando in consecratis Deo locis indignus habitator est. »Fabricati sunt, inquit, limen suum iuxta limen meum,« ut nichil interesset inter sacrum et profanum. »Et postes suos iuxta postes meos;« ut unus laicorum et sacerdotum esset introitus. Unde Apostolus dicit: »Probet autem se homo, et sic accedat ad corpus  et sanguinem Domini .« Et ut grauius faceret quod dicebat, sequentem iungit uersiculum: »Et murus erat inter me et eos,« ut sacerdotalia sacrificia et loca sacramentorum corporis et sanguinis Christi breuissimus murus diuideret.« Et polluerunt, inquit, nomen sanctum meum in abominationibus quas fecerunt.« Quid prodest habitationis uicinia et medius inter cellulam nostram et altare Domini paries, cum in his, que secreto facimus, et que turpe est etiam dicere, contaminetur et polluatur nomen Domini? Ego hoc arbitror, quod non polluat nomen Dei, nisi ille, qui uisus est nomini eius credere, et ex illius censeri uocabulo, et quomodo tollit membra Christi et facit membra meretricis, qui prius Christo credidit: sic ille  polluit nomen Dei, qui prius nominis eius fidem susceperit. Alioquin ethnicus et Iudeus cum sint polluti et contaminati, imo contaminatio ipsa atque pollutio nomen Dei polluere et contaminare non possunt, quod illi polluunt. Ad quos dicitur: »Per uos nomen meum blasphematur in gentibus .« »Propter has igitur causas consumpsi eos in ira mea,« quia hec fecere que diximus. Et tamen clemens Dominus rursum prophete precipit, ut iubeat eis procul a se remouere fornicationes pristinas, et ruinas regum suorum ac principum derelinquere et repellere non tam a se quam a Deo. Et boni operis statim premia pollicetur, dicens: »Et habitabo in medio eorum.« De quo et in Euangelio dicitur: »Medius inter uos stat, quem uos nescitis  .« Et habitabit non paruo tempore, ut in Synagoga, sed in perpetuum: quod in Christi Ecclesia comprobatur.

»Tu autem, fili hominis, ostende domui Isrel templum, et confundantur ab iniquitatibus suis, et meditentur fabricam, et erubescant ex omnibus que fecerunt. Figuram domus et fabrice eius, exitus et introitus, et omnem descriptionem eius, et uniuersa precepta eius, cunctumque ordinem et omnes leges eius ostende eis, et scribes in oculis eorum, ut custodiant omnes descriptiones eius, et precepta illius, et faciant ea. Ista est lex domus in summitate montis, omnes fines eius in circuitu: sanctum sanctorum erit. Hec est ergo  lex domus.«  Non parui operis est, quod oculis carnis uel mente conspexeris audientibus demonstrare, ut et ipsi tecum uidisse uideantur. Quamobrem scribit et Iosephus eos qui ad describendam terram missi sunt ab Iesu filio Naue fuisse , et artem, que nunc philosophorum propria est, habuisse geometrie. Domui igitur Isrel eorum qui animo conspiciunt Deum ostenditur domus, hoc est, templum, quod Ezechiel situm in monte conspexit. Et non solum in monte, sed sicut nunc dicitur, in summitate montis. Quam nequaquam illam putemus, que a Salomone constructa narratur in Regum et Paralipomenon libris . Illa enim alterius ordinis atque mensure est, et in singulis magnam habens diuersitatem:  tantumque inferior templo, quod nunc ostenditur Ezechieli, ut non solum cultores eius et editui, sed et ipse fabricator eius Salomon peccauerit et offenderit Deum, licet postea egerit penitentiam scribens Prouerbia in quibus ait: »Nouissime ego egi penitentiam, et respexi ut eligerem disciplinam.« Ista autem que Ezechieli et per Ezechielem domui Isrel ostenditur, talis est, ut qui eam mente conspexerit, cesset ab iniquitatibus suis, non quibusdam, sed omnibus. Siue ut in Hebraico continetur: »Confundatur et sustineat tormentum suum pro omnibus que fecerit.« Sustinet autem tormentum iniquitatum suarum, qui cessat preterita facere peccata. Multumque prodest ei, qui ante peccauerit, uidere domum Dei, et omnis fabrice eius  nosse rationes, ut et peccare desistat, et habens illud desiderium, dicat ad Dominum: »Domine, dilexi decorem domus tue, et locum habitationis glorie tue .« Et iterum: »Unum petii a Domino, hoc requiram, ut habitem in domo Domini omnibus diebus uite mee .« Cum cepero uiuere et esse cum Christo, qui est uita credentium.

 Iuxta tropologiam uero, templum Dei filiis Isrel ad confusionem ostenditur, quando uniuscuiusque iusti anima, quam inspirando Deus inhabitat, quanta sanctitate fulgeat ad confusionem suam peccatoribus demonstratur; ut in illa bonum, quod negligunt, uideant, et in se ipsis malum quod operantur erubescant. Metiri uero est fabricam, pensare  subtiliter iustorum uitam. Sed dum metimur fabricam, necesse est, ut ex cunctis, que fecimus, erubescamus. Quia bonorum uitam quanto subtilius pensando discutimus, tanto seuerius in nobis omnia inique gesta reprobamus. Bene autem prophete dicitur ut ostendat templum, quia enim iustorum rectitudinem peccator considerare dissimulat, saltem hanc ex uoce predicantis agnoscat. Templum quippe peccatoribus ostendere est, sponte sua considerare nolentibus, rectorum opera narrare. Qui itaque sicut diximus, perduci ad summa desiderant, semper necesse est ut meliorum profectibus intendant, quatenus tanto districtius in se culpas iudicent, quanto in illis altius, quod admirentur uident. Sed quid ista  de peccantibus dicimus, cum ipsos quoque operatores iustitie tanta peruehi dispensatione uideamus? Alius namque donum scientie accipit, et tamen ad uirtutem mire abstinentie non pertingit. Alius magna abstinentie uirtute accingitur, nec tamen in summa conscientie contemplatione dilatatur. Alius per prophetie spiritum ualet omnia uentura prescire, sed tamen per curationis gratiam non ualet presentis molestie mala subleuare. Alius per curationis gratiam mala presentis molestie subleuat, sed tamen quia prophetie spiritum non habet, quid sequatur ignorat. Alius indigentibus multa iam propria largiri potest, sed tamen iniuste agentibus obuiare libere non potest. Alius iniuste agentibus audacter pro Deo obuiat, sed tamen indigentibus, que habet, tribuere  omnia recusat. Alius iam et ab otioso se sermone restringens lingue lasciuiam superat, sed tamen adhuc insurgentes ire stimulos perfecte non calcat. Alius insurgentem iram iam perfecte edomat, sed tamen adhuc linguam in letitiam relaxat. Quid est hoc, quod iste eo bono indiget, quo alius pollet, et ille cum multis polleat, abundet, aliis bonum adesse considerat, quod sibi deesse suspirat: nisi quod mira nobiscum dispensatione agitur, ut per hoc, quod alter habet, et iste non habet, unus altero melior ostendatur: quatenus tanto ardentius de humilitate quisque proficiat, quanto ex bonis, que non habet, inferiorem se habentibus pensat? Sicque fit ut dum ille in isto, atque hic in illo respicit, quod admiretur, distincta bona et ab altitudine elationis  reprimant, et ad studium profectus accendant. Magna namque sollicitudine ad curam nostre meliorationis accingimur quando id uirtutis in aliis cernimus, quod non habemus.  Sequitur. »Exitus eius et introitus,« subauditur domus. Exitus autem eorum qui egrediuntur ad eos qui foris sunt, et introitus eorum qui per magistrorum disciplinam ad interiora penetrant. Et omnem, inquit, descriptionem eius siue substantiam, ut LXX transtulerunt. Que non tam ad naturam domus, quam ad suppellectilem pertinet atque diuitias. Et uniuersa precepta cunctumque ordinem, et omnes leges templi ostendes eis, qui portauerunt tormentum iniquitatum suarum, et cessauerunt, siue confusi sunt super his, que ante gesserant. Idcirco autem ostende eis ut custodiant  omnia que precepta sunt. Nihil enim prodest scire descriptionem domus et omnes distributiones eius, de quibus scriptum est: »Multe mansiones apud Patrem meum .« Et iterum: »Statuit terminos gentium secundum numerum filiorum Isrel ,« siue angelorum Dei, nisi feceris que precepta sunt. Domus autem et lex omnium preceptorum Dei, et urbs, que in summitate montis est constituta, illa credenda est, de qua scriptum est, Non potest abscondi ciuitas super montem posita. Et, Fluminis impetus letificat ciuitatem Dei; que perspicue refertur ad Ecclesiam, et sita est in eo monte qui in uertice omnium montium est, et a quo uulneratus est princeps Tyri, omnesque fines  et termini domus huius sancta sanctorum sunt. In illa domo, hoc est, in tabernaculo quod fabricatus est Moyses, et in templo quod a Salomone constructum est, interiora tantum, ubi erant cherubim, et propitiatorium et arca testamenti et mensa thymiamatis appellabantur sancta sanctorum. In hac autem domo, que monstratur Ezechieli, et que in summitate montis est constituta, omnes termini eius reputantur in sancta sanctorum. Quodque infertur, »Hec est lex domus,« uel ad preterita pertinet, de quibus iam dictum est, uel ad ea que dicenda sunt postea.

»Iste autem mensure altaris in cubito uerissimo, qui habebat cubitum et palmum. In sinu eius erat cubitus, et cubitus in latitudine, et definitio usque  ad labium eius, in circuitu palmi unius. Hec quoque erat fossa altaris. Et de sinu terre usque ad crepidinem nouissimam duo cubiti, et latitudo cubiti unius; et a crepidine minori usque ad crepidinem maiorem quatuor cubiti, et latitudo unius cubiti. Ipse autem Ariel quatuor cubitorum; et ab Ariel usque ad sursum cornua quatuor. Et Ariel duodecim cubitorum in longitudine per duodecim cubitos latitudinis, quadrangulum equis lateribus. Et crepido quatuordecim cubitorum longitudinis per quatuordecim cubitos latitudinis in quatuor angulis eius, et corona in circuitu illius dimidii cubiti, et sinus eius unius cubiti per circuitum. Gradus autem eius uersi ad orientem.« Scriptum est: »Abyssum et sapientiam quis inuestigabit  .« Et: »O profundum sapientie et scientie Dei ,« cuius alta profunditas, et quis inueniet eam? Multum est, si uoluerimus templum Salomonis huic templo et omnes partes eius et tabernacula comparare. Quod quia difficillimum est interim in presentiarum altare quod Ezechieli ostensum est, altari quod in Exodo legimus , ex parte modica conferamus. Ibi altare quinque cubitorum in longitudine, et quinque cubitorum in latitudine, id est, quadrangulum, et trium cubitorum in altitudine describitur. Hic uero recedens a sensibus quinque tendit ad unionem, in quo cubitus perfectus siue uerissimus ponitur. Cui iungitur palmus, id est, , sextam, ut supra diximus, habens partem cubiti. In sinu autem eius, hoc est altaris, erat cubitus  qui scilicet ea que igne consumebantur suscipiebat, et in latitudine eius alius cubitus, ut et interiora, hoc est, secreta et spatia altaris, que in latitudine demonstrantur, uno cubito finirentur. Quod autem sequitur: »Et definitio usque ad labium eius,« pro quo Aquila, Symmachus, et Theodotio posuerunt terminum, Septuaginta rursum gisum interpretati sunt: cuius uerbi, ut ante iam dixi, non possum scire rationem, nec cuius lingue sit dicere confidenter, nisi hoc admonere lectorem, quod ubi nunc definitionem interpretatus sum, supra coronam transtulerim. Illudque breuiter demonstratur, quod in circuitu ipsius altaris, id est, in margine et circulo repandum fuerit labium et quasi corona in  modum lilii habens in aspectu plurimam uenustatem: que definitio siue gisus per circuitum palmi unius siue latitudine tendebatur. Fouea autem altaris siue profundum et altitudo, pro qua in Hebraico ponitur gab, de sinu terre usque ad crepidinem nouissimam, uel usque ad propitiatorium maximum, duobus cubitis erat. Et latitudo eius cubiti unius. Inferiora enim et profunda et terre coherentia duali numero, qui et in immundis animalibus positus est continentur. Superiora autem et ad crepidinem siue propitiatorium peruenientia, quod Theodotio ipso Hebraico nomine appellauit azara, unius cubiti habent latitudinem, ut dualis numerus transeat ad solitarium et bonum nuptiarum quod inferius est ad unionis proueniat beatitudinem.

  Potest ergo in fossa altaris uirtus patientie, que melior est arrogantia, intelligi. Unde scriptum est: »Melior est patiens arrogante .« Quia uidelicet elegit patiens quelibet mala perpeti quam per ostentationis uitium bona sua occulta agnosci. At contra elegit arrogans bona de se uel falsa iactari, ne mala possit uel minima perpeti. Quia igitur cum patientia relinquitur, etiam bona reliqua que iam gesta sunt destruuntur, recte ad Ezechielem in altare Dei fieri fossa precipitur; ut in ea uidelicet superposita holocausta seruentur. Si enim in altari fossa non esset, omne quod in eo sacrificium reperiret, superueniens aura dispergeret. Quid uero accipimus altare Domini, nisi animam iusti; que quot bona egerit, tot super se ante eius  oculos sacrificia imponit. Quid autem est altaris fossa, nisi bonorum patientia? que dum mentem ad aduersa toleranda humiliat, quasi more fosse hanc in imo positam demonstrat. Fossa ergo in altari fiat, ne superpositum sacrificium aura dispergat: id est, electorum mens patientiam custodiat, ne commota uento impatientie, et hoc quod bene operata est amittat. Bene autem hec eadem fossa unius cubiti esse memorat: quia nimirum si patientia non deseritur, unitatis mensura seruatur. Unde et Paulus ait ad Galatas: »Inuicem onera uestra portate, et sic adimplebitis legem Christi.« Lex quippe Christi, est caritas unitatis, quam soli perficiunt, qui nec cum grauantur, excedunt.  Quodque sequitur: »Et a crepidine minori usque ad crepidinem maiorem  quatuor cubitorum, et latitudo unius cubiti,« pro quo in Septuaginta positum est: »Et a propitiatorio minori usque ad propitiatorium maius,« et Theodotio in utroque azara, transtulit, illud est intelligendum, quod propitiatorium minus, lapis sit excisus de monte sine manibus, et propitiatorium maius, ipse lapis, qui creuit in montem magnum et impleuit uniuersum orbem. Siue iuxta alterum sensum, propitiatorium minus est, quando »exinaniuit se, formam serui accipiens .« Et propitiatorium maius, quando recepit gloriam, quam habuit apud Patrem, antequam mundus fieret . Prius enim Christi humiliora cognoscimus, et sic ad diuinitatis eius altitudinem peruenimus: et tamen utriusque nature  propitiatorium, hoc est, minoris atque maioris ad unius altaris pertinet sacramentum. Inter duo autem propitiatoria minus atque maius quatuor erant cubita, quatuor mundi elementa significantia, que et ipsa perueniunt ad unius cubiti altitudinem. Et hoc animaduertendum, quod in mensura altaris primus cubitus in latitudine nulli copulatur, sed sua unione perfectus est. Secundus autem latitudinis cubitus, post duos cubitos crescit ad summum. Et tertius cubitus post propitiatorium minus et maius per quatuor elementa, ad unius cubiti mysterium tendit. Ut unus et alter et tertius cubitus in altare Domini nequaquam primos secundus et tertius, sed unus et unus et unus esse dicatur. Ipse autem Ariel quatuor cubitorum erat, et ab Ariel usque sursum cornua quatuor;  siue ut in Septuaginta dicitur, ab Ariel usque ad superiora cornuum cubitus unus. Ariel, ut plerique estimant, interpretatur lux mea Deus. De quo et in Isaia propheta, ubi scriptum est: »ue tibi, ciuitas Ariel, quam expugnauit  Dauid ,« plenius diximus. Ut autem ego arbitror leo uel fortis Dei, quod nomen refertur proprie ad altare, in quo uel illuminatio Dei est, uel leo et fortitudo eius, dicente Iacob ad Iudam: »Catulus leonis Iuda, fili mi, ad predam ascendisti, requiescens accubuisti ut leo, et quasi leena, quis suscitabit eum?«  Cubitorum autem quatuor est, et cornua habet quatuor, siue superiora quatuor cornuum, uno cubito finiuntur, ut Euangeliorum mensura et in totum orbem fortitudo discurrens sub  illuminatione Dei et leonis fortitudine demonstretur, ad unumque cubitum perueniant diuine confessionis. Et ut paulatim obscuritas presentis loci manifestior fiat, sequitur: »Et Ariel duodecim cubitorum in longitudine, per duodecim cubitos latitudinis quadrangulum equis lateribus,« quod nemo dubitat ad duodecim tribus pertinere que in Ioannis Apocalypsi scripte sunt, et ad apostolorum numerum, de cuius sacramento supra dixisse me memini. Per quatuor autem latera mundi duodeni cubiti simul efficiunt quadraginta octo cubitos sacerdotalium ciuitatum, ut istis quasi fundamentis in toto orbe diffusis Ecclesie fortitudo solidetur. Porro crepido pro qua Septuaginta propitiatorium, Theodotio, ut supra azara, Symmachus , hoc est, circuitum  interpretati sunt, quatuordecim cubitorum erat longitudinis, per quatuordecim latitudinis in quatuor angulis eius, »et corona in circuitu eius dimidii cubiti,« pro quo Septuaginta rursum gison interpretati sunt. Et sinus, siue iuxta Symmachum, »consummatio eius atque perfectio cubiti unius per circuitum,« illud latenter ostendit, quod Dominus noster, qui uere propitiatorium dicitur, non solum pro peccatis nostris, sed pro omni mundo, qui per quatuordecim generationes uenerit ab Abraham usque ad Dauid; et rursum per alias quatuordecim usque ad captiuitatem Iechonie, et eiusdem numeri sacramento ad terrena descenderit, ut in tertia et diuini muneris sacramento  saluaret quatuor angulos mundi, de quibus scriptum est: »Multi ab oriente et occidente et aquilone et meridie uenient, et accubabunt cum Abraham et Isaac et Iacob in regno celorum .« Quodque sequitur: »Et corona siue gisus per circuitum eius,« subauditur propitiatorii, »habebat dimidium cubitum et sinus ipsius propitiatorii,« siue consummatio atque perfectio, que Symmachus interpretatus est , habebat unum cubitum, illud significat, quod et peccatores et iusti Domini propitiatione saluentur, dicente apostolo Paulo: »Reconciliati sumus Deo in sanguine Filii eius .« Et de peccatoribus dicitur, quod dimidii cubiti mensuram habeant per circuitum, qui tamen saluentur misericordia creatoris,  iuxta illud quod in Psalmo scriptum est: »Pro nichilo saluos facies eos.« De iustis, quod in uno saluentur numero solitario atque perfecto, et imitantur unam diuinitatem dicente eodem apostolo: »Deus erat in Christo mundum reconcilians sibi .« Quod autem in fine huius testimonii ponitur, »Et gradus eius uersi ad orientem,« gradus huius propitiatorii, septuaginta quatuor libros ueteris Instrumenti debemus accipere, qui habebant cytharas in Apocalypsi Ioannis , et coronas in capitibus eius, uel sacramentum Patris et Filii et Spiritus sancti in quo uera nobis datur propitiatio. Et ut dicamus apertius, propterea graduum numerus incertus relinquitur, ut quantocunque studio ad altiora scandere potuerimus, in inferioribus putemus  collocatos, et cogitemus illud psalmi: »Ibunt de uirtute in uirtutem .«

»Et dixit ad me: Fili hominis, hec dicit Dominus Deus: Hi sunt ritus altaris, in quacunque die fuerit fabricatum, ut offeratur super illud holocaustum et effundatur sanguis; et dabis sacerdotibus et leuitis, qui sunt de semine Sadoc, qui accedunt ad me, ait Dominus Deus, ut offerant mihi uitulum de armento pro peccato. Et assumens de sanguine eius pones super quatuor cornua, et super quatuor angulos crepidinis, et super coronam in circuitu, et mundabis illud et expiabis. Et tolles uitulum, qui oblatus fuerit pro peccato, et combures illum in separato loco domus extra sanctuarium. Et in die secunda offeres hircum caprarum  immaculatum pro peccato, et expiabunt altare sicut expiauerunt in uitulo.«  Postquam prophete monstrauit altare et cubitum eius cubitosque duos, et rursum cubitum, et quatuor cubitos, et tertio cubitum, duodecim quoque cubitos per alios duodecim, et quatuor altaris cornua, Ariel quoque duodecim cubitorum per duodecim cubitos et crepidinem, hoc est, propitiatorium quatuordecim cubitorum per quatuordecim cubitos, coronam quoque illius, et sinum dimidio cubito per circuitum, gradusque ad orientem, quorum incertus est numerus, locutus est uir, cuius calamus et funiculus erat in manu, et docet eum, quomodo altaris opere perfecto altare debeat expiari siue consecrari. Primumque  offertur uictima et datur sacerdotibus de genere Leui, qui sunt de genere Sadoc. Offerturque uitulus; uitulum autem qui pro nobis immolatus est, et multa Scripturarum loca, et precipue Barnabe epistola, que habetur inter scripturas apocryphas, nominat. Et hircus caprarum secundo offertur die: unde et pascha facturi assumunt de grege agnum et hedum: et qui primum pascha facere non potuerunt, in secundo mense faciunt, quorum alterum ad iustos pertinet, et alterum ad penitentes.  Quia enim Christus secundum carnem de Iudeis, qui sub iugo legis uiuebant, ortus est, recte uituli sacrificium nominatur. Qui autem secundum quod incarnatus erat de communi massa hominum factus est, propterea rursus hircus appellatur. Asperum enim hoc animal pilorum  indumentum gerit, asperum ut pote peccato refertum omne uiuentium genus, quia nichil est peccato asperius. Unde hoc aperte approbare legislator uolens: »Cumque mactauerit, inquit, hircum pro peccato populi,« totum hic intelligens humanum genus, quod quondam non populus, nunc populus, ex quo de nobis primitias iehsu suscepit; ergo ut demonstraret de Iudeis quidem principaliter Christum propter Abraham cognationem esse, sed tamen omnis nostre nature, que in peccato est, primitias portare, propter quod et Adam appellatus est: uitulum simul et hircum lex ad figuram sacrificii eius assumpsit. Cum autem unum sit sacrificium siue uitulus, siue hircus nominetur, effectusque unus in utrumque sit  necessarie communia sunt ea que in hirco aguntur et uitulo. Cernis enim qui hircum occidens ante Dominum uidelicet Patrem, et sanguinem inferens in interiora uelaminis, id est, ad Patrem. Et expiet sanctuarium ab immunditiis filiorum Isrel, et a preuaricationibus eorum cunctisque peccatis. uidetur quidem de tabernaculo dicere. Dicit autem non de eo, qui sensui subiacet  sed generalitatem siue totam dicit hominum speciem. Sancta enim fuit ab initio massa nostra, ita ut Dei in ea habitaret spiritus. Quod demonstratur ex eo quod auferre illud irascens minatus est Deus, quando hi qui ex Seth descendebant, cum essent  iusti, et filii Dei appellarentur, concupiscentes eas que et filie hominum dicebantur, unius generis cum malis et iniquis effecti sunt. Dixit enim sic: »uidentes filii Dei filias hominum quod essent pulchre, acceperunt sibi uxores ex omnibus quas elegerant. Et dixit Dominus Deus: Non permanebit spiritus meus in homine in eternum, quia caro est . Ergo si habitabat spiritus Dei in hominibus antequam omnes sequi passiones carius inciperent, sancta recte erat hominum massa. Nam nec primitias ex ea sanctus sanctorum assumeret. Quia autem sordidata est, expiauit eam ab immunditiis filiorum Isrel. Secundum rationem pro sensibili Isrel iehsu immolatus est, et sacrificium pro omni humano  genere ad expiationem immunditiarum nostrarum obtulit. Quarum immunditiarum? id est »a preuaricationibus eorum, inquit, cunctisque peccatis.« Anime quippe immunditia non mortui pollutio, non porcinus cibus, non quippiam aliud simile nocet, sed nocere proximo est et peccare in Deum, uel mandata Dei contemnere.  Sin autem LXX nobis interpretatio placet, qui dixerunt, »Die autem secundo tollent hedos duos immaculatos pro peccato,« audax quidem est quod dicturi sumus, sed tamen aliorum simpliciter ponenda sententia est, qui aiunt duos hedos immaculatos propter passionem Domini oblatos esse ad altare Domini, Iacobum et Stephanum, quorum alter de apostolorum numero, alter de septem electis in ministerium Domini princeps  fuit. Iste est Iacobus qui transformatum Saluatorem uidit in monte, qui resurgentem filiam Archisynagogi cum Domino Petroque et Ioanne intuitus est, qui in apostolorum, in quo bina iunguntur nomina, prior fratre ponitur. Hunc interfecit Herodes, et quasi hedum immaculatum post passionem Saluatoris in die immolauit secunda. Stephanum quoque cuius sapientie atque doctrine nullus poterat resistere, et qui stantem uidit Filium ad dexteram Patris, et dixit, »Domine Iesu, suscipe spiritum meum,« lapidibus obruere Iudei . Et quomodo quosdam credentium primitias Achaie et Asie Apostolus nominat , sic et isti primitie fuere martyrum quos Christi postea confessio coronauit. Et hoc notandum quod uitulus  totus offertur in holocaustum, et crassitudo corporis eius diuino igne consumitur. Etsi enim noueramus Christum, sed iam nunc non nouimus secundum carnem. Iacobus autem et Stephanus, qui secunda die oblati sunt, siue hircus, qui iuxta Hebraicum narratur, offertur quidem in uictima sed holocaustum presentie Domini reseruatur. Quod autem tollitur sanguis de quo loquitur Petrus: »Redempti sumus ex uana nostra conuersatione paterne traditionis pretioso sanguine Christi . Et Paulus apostolus docet: »Pretio redempti estis .« Et in alio loco: »Pacem faciens per sanguinem crucis sue, siue in terra, siue super celos .« Illud significat quod sanguine Saluatoris quatuor cornua purificentur altaris, id est  quatuor mundi plage. Aspergiturque corona propitiatorii, siue bases per circuitum, ut uniuersa purgentur, et firma sit propitiatio. Propterea autem in secunda die uel duo hedi, de quibus supra diximus, uel hircus assumitur, quod animal est semper ad excelsa festinans et nichil periculi sustinens in precipitiis: et ibi inuenit uiam, ubi ceteris animantibus interitus est. Unde et Greco sermone caprarum et hircorum grex sublimium conuersatio dicitur. Porro altare Christi expiatur sanguine, et orationes sanctorum munde permanent ad Deum. Hoc quoque notandum quod iuxta Hebraicum ipse Ezechiel quasi sacerdos uitulum iubetur assumere, et holocaustum facere, et sanguinem eius in circuitu  aspergere tam altaris quam angulorum et corone siue basis. Septuaginta autem interpretes alios sacerdotes hoc facere demonstrant, de quibus dictum est: »Dabis sacerdotibus Leui qui sunt ex semine Sadoc, qui accedunt ad me.:

»Cumque compleueris expians illud, offeres uitulum de armento immaculatum, et arietem de grege immaculatum, et offeres eos in conspectu Domini. Et mittent sacerdotes super eos sal, et offerent eos holocaustum Domino. Septem diebus facies hircum pro peccato quotidie, et uitulum de armento, et arietem de pecoribus, immaculatos offerent. Septem diebus expiabunt altare, et mundabunt illud et implebunt manum eius. Expletis autem diebus, in die octauo et ultra facient sacerdotes  super altare holocausta uestra, et que pro pace offerunt, et placatus ero uobis, ait Dominus Deus.«  Postquam altare et mensure eius in montis uertice demonstrate sunt, rursumque expiatio et consecratio illius prophete ostensa est, per unum uitulum immaculatum, et hircum siue duos hedos, quorum primum ad Dominum Saluatorem duo sequentia ad apostolos ministrosque retulimus, ne in consecratione spiritalis altaris et proprie ad Ecclesiam pertinentis lex et prophete uiderentur exclusi, propterea consecrato altari uitulus immaculatus assumitur et aries, et offertur in conspectu Domini et filii Sadoc, hoc est iustorum sacerdotes aspergunt super capita eorum sal, ut et lex et prophete sapore Euangelii condiantur. Nec ullum est sacrificium  iuxta legis imperium et interpretationem Apostoli, qui ait: »Sermo uester sit sale conditus ,« quod sale careat.  Quod sal pro apostolica sapientia intelligendum sit, plane hoc nobis Dominus ostendit dicens apostolis: »uos estis sal terre. Si autem euanuerit, ad nichilum ualebit ultra, nisi ut mittatur foras, et conculcetur ab hominibus .« Propterea hic sal apostolicam sapientiam appellauit, quia si communis cibus ad nutriendum aptus, omnimodo sale conditur, ita et omnis sermo utilis ad iuuandum, apostolice omnimodo necessarium habet sapientie condimentum. Propterea non esse minus sal a sacrificiis, sed in omni munere precepit sal offerri ut quodcunque docueris, quodcunque correxeris, in quacunque uirtute conuersatus  fueris, apostolicam emulationem atque imitationem opereris; memorque sis Pauli dicentis: »Imitatores mei estote, sicut et ego Christi .« Et rursus: »Ergo iam non estis aduene et hospites ,« sed estis ciues sanctorum et domestici Dei, superedificati super fundamentum apostolorum et prophetarum, ipso summo angulari lapide Christo Iesu. Quia hic non simpliciter sal dixit, sed illud intelligibile legislator innuit: »Non auferes sal, inquit, federis Dei tui .« Quod si fedus siue testamentum rationale est, utique et sal rationale est. Utrumque autem offertur holocaustum Domino, ut corpus pinguius littere quod significatur in lege, et prophetie nubilum igne Domini,  hoc est spiritu sancto, de quo dicit Paulus: »Spiritu feruentis ,« in spiritalem et tenuem substantiam conuertantur. uolumus scire apertius qui sit uitulus de armento immaculatus, et aries de ouibus purissimo uellere intelligamus Moysen et Eliam, quorum prior mansuetissimus fuit inter omnes homines qui uersabantur in terra ; alter ardore fidei similis Moysi, unde et audebat dicere: »Ego relictus sum solus .« Quod autem in Hebraico scriptum est, »offeres uitulum,« in Septuaginta, offerent sacerdotes, nulla sit questio, et ipse enim Ezechiel cui hec dicuntur de numero sacerdotum est, plene etatis atque perfecte, et sacerdotalem gradum prophetie auxit gratia. Et Moyses et Elias uidentur  in monte cum Domino , id est lex et prophete qui annuntiabant ei quod Hierosolymis passurus esset. Expiato autem altari septem diebus offertur hircus siue hedus pro peccato quotidie, et uitulus de armento et aries de pecoribus immaculatus, ut per hec sacrificia septem diebus ad perfectum expietur altare. In septem diebus sabbatismus ostenditur, qui iuxta Apostolum populo Domini reseruatur, in quibus eternam ueramque speramus requiem, et nequaquam seruile opus faciemus peccatorum. In hirco autem et uitulo et ariete, tria generalia delicta monstrantur, quibus omne mortalium subiacet genus. Aut enim cogitationibus, aut sermone, aut opere, peccamus. Cogitatio refertur ad arietem, quia prima est omnium peccatorum, et  ex qua alia duo peccata nascuntur. Hedus, autem siue hircus ad eloquium atque sermonem, qui semper de excelsioribus disputat. Opera uero proprie uitulo deputantur, quo uomeri et labori et terrenis operibus mancipatus est. Hec igitur immaculata per septem dies ueri sabbati atque perfecti Deo offerre debemus, et expiare altare, ut oratio nostra munda perueniat ad Deum. Quod autem infertur, »et mundabunt illud et implebunt manum eius,« quod et Hebraicum et ceteri interpretes transtulerunt, illud significat quod ipsius quoque altaris, pro cuius expiatione offertur sacrificium, dona complenda sint, sicut offertur pro sacerdotibus et populo atque pontifice, ne quid uacuum stetisse uideatur in conspectu Domini. Pro quo posuere Septuaginta,  »Et mundabunt illud et implebunt manus suas,« ut subaudiatur sacerdotes, qui cum pleni fuerint bonis operibus, hoc enim plene significant manus, transacto sabbato ueniant ad diem resurrectionis octauam, et dicant cum Apostolo, »Resurreximus cum Christo,« et ultra octauam tendant ad celestia, et offerant pro nobis holocausta, siue que pro pace peccatorum nostrorum, et salute sunt nostra, ut per ignem Spiritus sancti omnia que cogitamus loquimur et facimus in spiritalem substantiam conuertantur, et huiusmodi Dominus delectatus sacrificiis nobis placabilis fiat.



CAPUT XLIu. De porta clausa, et ne incircumcisi intrent sanctuarium, et de sanctimonia et hereditate Leuitarum.


»Et conuerti me ad uiam porte sanctuarii exterioris que respiciebat ad orientem, et erat clausa. Et dixit Dominus ad me: Porta hec clausa erit et non aperietur, et uir non transibit per eam; quoniam Dominus Deus Isrel ingressus est  ingredietur per eam, eritque clausa principi. Princeps ipse sedebit in ea ut comedat panem coram Domino. Per uiam uestibuli porte, id est Ecclesiam ingredietur, et per uiam eius egredietur.  Pro eo quod in Hebraico scriptum est, erat clausa principi,« Septuaginta transtulerunt, »erit clausa, qui dux ipse sedebit in ea.« Multe  sunt porte quas in descriptione templi Ezechielis Scriptura commemorat tam intus quam foris. Altaris quoque figuram et consecrationem et sacrificia sermo preteritus precurrit. Quo finito, uenit ad portam sanctuarii exteriorem que respiciebat ad orientem et erat clausa. Statimque uir ille qui erat ductor prophete, et ei omnia demonstrabat, locutus est ad eum: »Porta hec quam respicis clausam, semper clausa erit et non aperietur.« Et reddit causas cur clausa sit semper. »Quoniam Dominus Deus Isrel ingressus est,« uel ingredietur »per eam.« Erit clausa iuxta Hebraicum principi, quem ducem Septuaginta transtulerunt. »Qui princeps et dux, id est, Nasi sedebit in ea, ut comedat coram Domino panem. Et per uiam uestibuli porte ingredietur, et  per ipsam egredietur.« Quenam ista porta est que semper clausa est, et solus Dominus Deus Isrel ingreditur per eam? nempe illa de qua Saluator loquitur in Euangelio: »ue uobis, scribe et Pharisei hypocrite, et ue uobis doctoribus legis, qui tollitis clauem scientie, ipsi non ingredimini, et intrantes prohibetis .« De hac sub nomine libri scribit et Isaias: »Erunt uerba libri istius sicut uerba signata. Quem cum dederis homini nescienti litteras, et dixeris ei, Lege, respondebit tibi, Nescio litteras. Et dabunt illum homini scienti litteras dicentes, Lege. Et dicet: Non possum legere quia signatus est .« Iste autem liber est cuius nemo potest soluere et aperire signacula, neque in celo, neque in terra, neque sub terra: nisi ille de  quo in Apocalypsi Ioannis dicitur: »Ecce uicit leo de tribu Iuda, radix et genus Dauid, ut aperiat librum et soluat signacula eius .« Prius enim quam Saluator humanum corpus assumeret et humiliaret se formam serui accipiens , clausa erat lex et prophete et omnis scientia Scripturarum, clausus erat paradisus. Postquam autem ille pependit in cruce, et locutus est ad latronem: »Hodie mecum eris in paradiso ,« statim uelum templi scissum est, et aperta sunt omnia; ablatoque uelamine dicimus: »Nos autem omnes reuelata facie gloriam Domini contemplantes, in eamdem imaginem transformamur a gloria in gloriam .« Sin autem reuelata sunt omnia,  in Christo enim iuxta sermonem Pauli omnia reuelantur: quomodo porta clausa erit, et non aperietur, et uir non transibit per eam? Ex quibus discimus, quamuis ad summam scientiam uenerimus comparatione diuine scientie, nunc ex parte nos scire, et ex parte cognoscere: quando autem uenerit quod perfectum est, tunc quod ex parte est destruetur. Unde et in alio loco ipse Apostolus imperfectum se esse loquitur, rursumque perfectum . Quod si interpretatione caret, uidetur esse contrarium; dicit enim: »Non quia iam accepi, aut quia iam perfectus sum, fratres, ego me non arbitror comprehendisse. Unum autem, posteriora obliuiscens et ad priora me extendens, statutum persequor ad brauium superne uocationis Dei .« Cumque putaremus eum secundum professionem suam non esse perfectum, et magis querere quam inuenisse quod uerum, non solum se, sed et alios dicit esse perfectos: »Quotquot ergo perfecti hoc sapiamus .« Est autem sensus huius loci, ad comparationem hominum ceterorum qui curam non habent notitie Scripturarum, nec mysteriorum Dei, perfectum esse me fateor. Quantum autem ad scientiam diuine maiestatis, nunc in enigmate uideo, et per nubilum et caliginem, et dico cum Propheta: »Mirabilis facta est scientia tua ex me, confortata est, et non potero ad eam .« Hec igitur porta que omnibus clausa est, uir enim non transibit per eam, erit clausa principi siue duci, et illius aduentui reserabitur qui »sedebit in ea ut  comedat panem coram Domino.« De quo ipse in Euangelio profitetur dicens: »Meus cibus est, ut faciam uoluntatem eius qui me misit, et compleam opus eius .« Ipse est princeps et pontifex secundum ordinem Melchisedech , et hostia et sacerdos, qui in conspectu patris nobiscum celestem comedit panem, et uinum bibit, de quo loquitur in Euangelio: »Non bibam de genimine uitis huius, nisi cum bibero illud nouum in regno Patris mei :« in illo uidelicet regno, de quo scribit Apostolus: »Regnum Dei intra uos est .« Clausaque erit porta: nemo enim potest passionis Domini corporisque eius, et sanguinis pro maiestate rei sacramenta cognoscere. Tanteque bonitatis est et clementie princeps noster, ut cum solus  sedeat in porta que clausa est, et panem coram Domino comedat, uelit mense sue atque conuiuii plures habere consortes, et dicat: »Ecce ego sto et pulso: si quis aperuerit, ingrediar ad eum, et cenabo cum illo et ipse mecum .« Solus autem panem comedit coram Domino, quia substantia eius diuinaque natura cunctis creaturarum substantiis separata est. Ipse per eamdem uestibuli portam ingreditur et egreditur, quia et intus et foris, hoc est infusus et circumfusus omnibus, ingrediensque per portam, ut secum introducat eos qui absque doctrina eius et auxilio intrare non possunt: et egrediens ut rursum alios introducat, et loquatur eis qui difficiliora non capiunt. Quod autem porta orientalis  extra terminos mundi semper clausa sit, et humano nequaquam pateat aspectui, Ioannis Euangelium probat, dicentis: »Deum nemo uidit unquam, unigenitus filius qui est in sinu Patris ipse enarrauit .« Quasi aliis uerbis dixerit: »Eritque clausa principi: princeps solus sedebit in ea ut comedat panem« perfecte et consummate scientie: »Nemo enim nouit Filium nisi Pater, et nemo nouit Patrem nisi Filius, et cui uoluerit Filius reuelare .« Pulchre quidam portam clausam per quam solus Dominus Deus Isrel ingreditur, et dux cui porta clausa est Mariam uirginem intelligunt, que  et ante partum, et post partum uirgo permansit. Etenim tempore quo angelus loquebatur: »Spiritus sanctus ueniet super te, et uirtus Altissimi obumbrabit te; quod autem nascetur ex te sanctum, uocabitur Filius Dei .« Et quando natus est, uirgo permansit eterna, ad confundendos eos qui arbitrantur eam post natiuitatem Saluatoris habuisse de Ioseph filios, ex occasione fratrum eius qui uocantur in Euangelio. Super qua questiuncula Rome aduersum Heluidium, illius temporis hereticum, in adolescentia non grandem librum scripsisse me noui, ait Hieronymus.



LIBER DECIMUS OCTAuUS.



SEQUITUR CAPUT XLIu.


Post descriptionem domus sancte et ornatus eius atque ostensionis glorie Domini que ingrediebatur templum per uiam orientalem, ipsiusque precepta ad prophetam, nunc instruit eum de uniuersis ceremoniis domus Domini, et de cunctis legibus eius, cuius mysterium in presenti libro, hoc est octauo decimo huius operis, explanandum est

»Et adduxit me per uiam porte Aquilonis in conspectu domus: et uidi, et ecce impleuerat gloria Domini domum Domini, et cecidi in faciem meam. Et dixit ad me Dominus: Fili hominis, pone cortuum, et uide oculis tuis, et auribus tuis audi omnia que ego loquor ad te de uniuersis ceremoniis domus Domini, et de cunctis legibus eius. Et pones  cor tuum in uiis templi per omnes exitus sanctuarii.«  uir qui ductor prophete est, et quo cuncta in templo monstrante cognoscit, postquam clausam ei ostenderat portam, nunquamque reserandam, et tamen apertam ei qui clausis ingressus est ostiis, ducit prophetam ad uiam porte aquilonis, que tamen et ipsa esset in conspectu domus, haud dubium quin templum significet. Cumque propheta e regione uidisset plenam domum Domini gloria Domini, eamdem uidelicet quam in aquilonis plaga positus contra cernebat, statim cecidit in faciem suam, maiestatem glorie Domini ferre non sustinens. Unde quia fuerat humilitate deiectus, dicit ad eum, nequaquam uir sed Dominus: »Fili hominis, pone cor tuum,« etc. In consummatione tabernaculi et  edificii templi, quod a Salomone constructum est, apparuit gloria Domini, que postea euangelice glorie comparatione destructa est, dicente Apostolo: »Etenim non est glorificatum quod glorificatum est in hac parte propter excellentem gloriam. Si enim quod destruitur per gloriam, multo magis quod manet in gloria .« Cauendumque ne destructionem prioris glorie abolitionem putemus: sed sentiendum quod postquam uenerit quod perfectum est, id quod ex parte fuerat destruetur. uelut si solis radiis lampadem compares, aut lampadis lumen lucernule. Quamobrem et de Ioanne Baptista dicitur:  »Ille erat lucerna lucens in domo .« Postquam autem uenit sol iustitie, lucerne lumen absconditum est, dicente ipso propheta atque Baptista: »Illum oportet crescere, me autem minui .« Cecidit autem in faciem suam propheta, ne dum plus cernere cupit, quam potest humana fragilitas intueri, etiam ipsum oculorum lumen amitteret. Unde familiarius eum uocat Dominus filium hominis, precipitque ut ponat cor suum et uideat oculis, et auribus audiat. Primum enim ad intelligendum quod dicitur aperiendus est animus. Secundo cordis intelligendi oculis, de quibus dicitur ad Abraham: »Leua oculos tuos, et uide stellas celi .« Tertio his auribus audiendum, de quibus Saluator ait: »Qui habet aures audiendi audiat .« Ut possit cunctas templi ceremonias et legitima eius intelligere, et ad extremum ponere cor suum in uiis templi, quia diuersi ad Deum introitus sunt: siue per uias templi ceremoniarum ordinem significat; et exitus sanctuarii. Proemium igitur est et preparatio prophete ad intelligenda que postea super templi ordine cogniturus est. Et hoc notandum quod in mundi huius plaga qui in maligno positus est, et in aquilonis frigore constitutus, celestis nobis ceremoniarum ordo monstratur.

»Et dices ad exasperantem me domum Isrel: Hec dicit Dominus Deus: Sufficiant uobis omnia scelera uestra, domus Isrel, eo quod inducitis filios alienos siue alienigenas incircumcisos corde et incircumcisos carne, ut sint in sanctuario meo et polluant  domum meam, et offertis panes meos adipem et sanguinem, et dissoluistis pactum meum in omnibus sceleribus uestris, et non seruastis precepta sanctuarii mei, et posuistis custodes obseruationum mearum in sanctuario meo uobismetipsis.« Quando dicit sufficiant uobis omnia scelera uestra, siue iniquitates uestre, ad priorum peccatorum hortatur penitentiam, ne augeamus peccata peccatis, et materiam futuro paremus incendio. Sed audiamus illud quod Isaias loquitur: »ue his qui attrahunt peccata sicut funiculo longo, et sicut iugo corrigie uituli iniquitatis .« Primumque peccatum  est, quod inducunt filios alienos siue alienigenas incircumcisos corde, et incircumcisos carne, ut sint in sanctuario Dei, et polluant domum Domini. »Modicum enim fermentum totam massam corrumpit .« Et in quibusdam exemplaribus fertur Prouerbiorum, »Ne introducas impium in tabernaculis iustorum.« Urgent nos in hoc loco Iudei et Ebionite qui circumcisionem carnis accipiunt, quomodo possumus presentem locum exponere, incircumcisos corde et incircumcisos carne: quo uidelicet post spiritalem intelligentiam etiam carnis circumcisionem suscipere debeamus. Sed qui legimus Paulum dicentem: »Contestor autem omnem hominem qui circumciditur, quoniam si circumcidamini, Christus uobis nichil proderit .« Et illud  Ieremie: »Ecce incircumcise aures uestre, et noluistis audire .« Et in Exodo locutus est Moyses  in conspectu Domini, dicens: Ecce filii Isrel non audierunt te, et quomodo audiet me Pharao? Ego autem sum tardi sermonis, pro quo melius habetur in Hebreo: »Ego autem incircumcisus labiis.« Interrogemus eos, imo cogamus circumcidere aures et labia desecare, ut Scripturam implere uideantur. Sin autem ceperunt circumcisionem aurium interpretari, quando nichil turpe et inhonestum audire nos patimur, et circumcisionem labiorum quando nichil indecens loquimur, dicamus eis eamdem expositionem etiam in corde et in carne seruare debetis. Cor circumcidimus cultello Dei, et aufertur de corde nostro preputium, quando turpes  cogitationes nequaquam exeunt de corde nostro, nec de nobis dicitur: »Impinguatum est cor populi huius, et auribus suis grauiter audierunt .« Ergo et caro similiter circumciditur, ut nequaquam faciamus terrena opera que pro necessitate corporis facere compellimur, cibum capere, et potum et somnum, et uti uestibus: que tunc circumcidimus, si non ad delicias et ad luxuriam et ad inertiam, sed ad necessitatem nature et corporis istius sustentaculum cuncta faciamus. Qui bibit uinum modicum propter stomachum et frequentes infirmitates , et odit ebrietatem, circumcidit carnem suam. Qui dormit quantum natura patitur, audiet a Salomone: »Si sederis, absque timore eris; si dormieris, suauiter dormies, et non timebis pauorem  superuenientem tibi neque impetus impiorum superuenientes .« Et qui fugit fornicationem, et uxori debitum reddit, reuertens ad idipsum, ne tentet eum Satanas, audiet cum populo Isrel, »in hac die abstuli opprobrium Aegypti a uobis.« uestibus quoque utetur que frigus repellant, non que tenuitate sui corpora nuda demonstrent. Attenuata ieiuniis caro et circumcisa continentia fugit opprobrium Aegyptiorum qui sunt magnis carnibus, et illud potest dicere, quod in plerisque iuxta editionem Septuaginta legitur: »Quomodo contabuit caro mea in terra deserta et inuia et inaquosa, sic in sancto apparui tibi . Si quando ergo alienigenas introducere uoluerimus in templo Dei, circumcidamus aures eorum,  et labia, et cor, et omnem carnem, oculosque, gustum et odoratum, ut omnia cum Dei timore et ratione faciamus. Audiant hoc episcopi atque presbyteri, et omnis ordo ecclesiasticus ut non inducant filios alienos incircumcisos corde, et incircumcisos carne, ne sint in sanctuario Dei, et polluant domum eius. Si enim hoc fecerint, aptabitur illis quod sequitur: »Et offertis panes meos,« panes uidelicet propositionis in cunctis ecclesiis et in orbe terrarum, de uno pane pullulantes. Et non solum panes, sed adipem quoque, de quo scriptum est: »Et adipe frumenti saturauit eos ,« et sanguinem qui in Christi passione effusus est. Legendumque ita et sic lectionis ordo reddendus. Cum filios alienigenas, et incircumcisos corde et corpore inducatis in sanctuarium  meum, et polluatis domum meam, audetis offerre panem et adipem et sanguinem, mystica sacramenta, et non intelligitis quod solueritis et pretergressi sitis pactum meum in omnibus sceleribus et impietatibus uestris, et non seruaueritis precepta sanctuarii mei, neque posueritis custodes ceremoniarum mearum in sanctuario meo. Omnis autem aduersus eos est comminatio, qui non audierunt Apostolum premonentem: »Manus cito nemini imposueris, neque eommunices peccatis alienis .« uel certe sic intelligendum, »Dissoluistis pactum meum in omnibus sceleribus uestris, et non seruastis precepta sanctuarii mei;« et audetis indignos alienosque custodes ponere in obseruatione sanctuarii mei uobismetipsis, ut subaudiatur non  mihi. Et est sensus: Qui uobis in carnalibus seruiant ac ministrent, et ob uestra refrigeria meum polluant sanctuarium.

»Hec dicit Dominus Deus: Omnis alienigena incircumcisus corde et incircumcisus carne non ingredietur sanctuarium meum, omnis filius alienus qui est in medio filiorum Isrel. Sed et Leuite qui longe recesserunt a me in errore filiorum Isrel, et errauerunt a me post idola sua, portabunt iniquitatem suam qui erant in sanctuario meo editui et ianitores portarum domus et ministri domus. Ipsique mactabant holocausta et uictimas populi, et ipsi stabant ante eos ut ministrarent pro illis. Pro eo ergo quod ministrauerunt pro eis in conspectu idolorum suorum, facti sunt domui Isrel in offendiculum  iniquitatis, idcirco leuaui manum meam super eos, dicit Dominus Deus, et portauerunt iniquitatem suam. Et non appropinquabunt ad me ut sacerdotio fungantur mihi, neque accedent ad omne sanctuarium meum iuxta sancta sanctorum, sed portabunt confusionem suam et scelera sua que fecerunt. Et dabo eos ianitores domus in omni ministerio eius, et uniuersis que fiunt in ea. Sacerdotes autem Leuite filii Sadoc qui custodierunt ceremonias sanctuarii mei, cum errarent filii Isrel a me, ipsi accedent ad me ut ministrent mihi, et stabunt in conspectu meo ut offerant mihi adipem et sanguinem, ait Dominus Deus. Ipsi ingredientur in sanctuarium meum, et ipsi accedent ad  mensam meam ut ministrent mihi, et custodiant ceremonias meas.« Hebraicum autem hunc habet sensum: »Omnis alienigena incircumcisus corde et carne, non ingredietur sanctuarium meum,« licet cum populo Isrel esse uideatur. Leuite autem hoc est sacerdotalis gradus qui longe recesserunt a me in errore filiorum Isrel, et secuti sunt idola, portabunt iniquitatem suam, eo quod fuerint in sanctuario meo ministrantes, in officio portarum domus et ministri eius. Ipsi enim offerebant holocaustum et uictimas populi, et ipsi stabant in conspectu eorum ut ministrarent pro eis. Quia ergo ministrauerunt pro illis in conspectu idolorum suorum, et fuerunt domui Isrel offendiculum iniquitatis, propterea leuaui manum meam super eos, dicit Dominus Deus, et portauerunt  iniquitatem suam, et non appropinquabunt ad me, ut sacerdotio fungantur mihi, neque accedent ad omne sanctuarium meum iuxta sancta sanctorum, sed portabunt confusionem suam, et scelera sua que fecerunt. Pro sacerdotali enim officio qui holocaustum et uictimas omneque sacrificium offerre consuerant, redigentur in ultimum gradum. Et erunt ianitores domus in ignominiam sempiternam, ut ab uniuerso populo uideantur intrante et exeunte, de qua sublimi dignitate, ad quam ultimum gradum peruenerint. »Sacerdotes autem,« inquit, id est Leuite »qui sunt filii Sadoc,« hoc est iustorum siue iusti Dei, et qui in tempore erroris uniuersi Isrel »custodierunt ceremonias sanctuarii mei, ipsi accedent ad me ut ministrent mihi, et stent in conspectu  meo,« et offerant mihi adipem, hoc est pinguissimam hostiam, et sanguinem, uiuam scilicet et placentem hostiam Deo; »et ipsi ingredientur sanctuarium meum, et accedent ad mensam meam,« ut accendant thymiama mihi, et omnem ritum sacrificii custodiant. Sin autem hoc ita est, ut qui in tempore erroris et persecutionis idola sunt secuti, que de suo corde confinxerant, et non solum uoce, sed et subscriptione manus asseruerunt Dei filium creaturam, et seruierunt creature magis quam creatori qui est benedictus in secula, quomodo sacerdotale sibi, et pontificale adsumunt fastigium, et audent offerre uictimas Deo cultores quondam idolorum? Sed ut ardentissimus peta testatur:

 Quidquid a multis peccatur inultum est.
Multitudo peccantium impetrabiliorem fecit impiis ueniam, ut qui redacti in laicos pristina sacrilegii sui debuerant scelera deplorare, nunc resupini in pontificali solio sedeant, et ructent nobis simulate fidei nauseas, imo aperte perfidie aperta compendia. Audiant igitur saltem sero, et obseruent precepta omnipotentis Dei. Omnis alienigena incircumcisus corde et incircumcisus carne non ingredietur sanctuarium meum. Licet ille sit filius, licet cognatione sociatus, licet antiqua nobis hereat necessitudine, si incircumcisus corde uel carne est, non introducatur in sanctuarium Dei, ne ministros Christi, nostros faciamus ministros, et pro carnalibus  refrigeriis altaria Domini polluamus. Pro eo quod nos posuimus: »Et dabo eos ianitores domus in ministerio eius, et in uniuersis que fiunt in ea,« eos uidelicet Leuitarum qui longe recesserunt a Deo in errore filiorum Isrel, et secuti sunt idola quibus uictimas immolarunt. Symmachus ordinem lectionis sensumque considerans, rectius interpretatus est, dicens: Posueram enim eos custodes ianuarum domus uniuersi ministerii eius, et cunctorum que fiunt in ea, ut non ad eos pertineat qui sunt in templo, sed ad eos qui fuerunt.

»Cumque ingredientur portas atrii interioris, uestibus siue stolis lineis induentur, nec ascendet super eos quicquam laneum quando ministrant in portis atrii interioris et intrinsecus. uitte linee  erunt in capitibus eorum, siue cidares lineas habebunt super capita sua, et feminalia linea erunt in lumbis eorum, et non accingentur in sudore. Cumque egredientur atrium exterius ad populum, exuent se uestimentis suis in quibus ministrauerant, et reponent ea in gazophylaciis sanctuarii, et uestient se uestimentis aliis, et non sanctificabunt populum in uestimentis suis. Caput autem suum non radent neque comam nutrient, sed tondentes attondebunt capita sua. Et uinum non bibet omnis sacerdos, quando ingressurus fuerit in atrium interius.«  Primum historie uerba pandenda sunt. Inter cetera que sacerdotibus precipit sermo Dominicus, hoc quoque obseruandum iubet, ut in ipsis portis interioris atrii, uestibus, id est stolis lineis  induantur, nec utantur laneis indumentis tam in portis atrii interioris, quam intrinsecus, hoc est in adytis sanctisque sanctorum: uitteque siue cidares linee sint in capitibus eorum, et feminalia linea in lumbis. Quodque sequitur iuxta Septuaginta, »et non accingentur uiolenter,« pro quo Aquila et Symmachus transtulerunt in sudore, Theodotio ipsum uerbum Hebraicum exprimens posuit in Ieze, Aquile secunda editio Buza. Per quod significat non eos uiolenter arcte atque constricte instar uinctorum esse cingendos, ne in ministeriis sacerdotalibus atque Leuiticis inhabiles fiant, et tenere et cedere uictimas, attrahere quoque nequeant atque discurrere. Et quia semel preceperat quibus uestibus uti deberent sacerdotes, quando intrinsecus in ministeriis  sunt, rursum iubet, ut egredientes in gazophylaciis, siue in exedris sanctorum, exuant se pristinis uestibus, et induantur aliis, ne si sanctas uestes habuerint sanctificent populum foris positum, qui necdum fuerit sanctificatus, nec se preparauerit in sanctificationem templi, ut sit Domini Nazareus. Per que discimus non quotidianis et quibuslibet pro usu uite communis pollutis uestibus nos ingredi debere in sancta sanctorum, sed munda conscientia, et mundis uestibus tenere Domini sacramenta. uestibus lineis utuntur Aegypti sacerdotes non solum intrinsecus, sed extrinsecus. Porro diuina religio alterum habitum habet in ministerio, alterum in usu uitaque communi; feminalia recte assumuntur, ut  honestas decorque seruetur, ne scilicet ascendentes altaris gradus, et in ministerio discurrentes, reuelent turpitudinem. Que uniuersa quid iuxta sensum indicent spiritalem, sequentia uerba monstrabunt. Esse indumenta sancta et spiritalia docet Apostolus dicens: »Induimini Domino Iesu Christo .« Et in alio loco: »Induite uos uiscera misericordie, bonitatis, humilitatis, mansuetudinis, et patientie .« Et iterum: »Exspoliati uetere homine cum operibus eius, et induti nouo qui renouatur in scientia iuxta imaginem Creatoris .« Quod et illud significare puto: »Oportet enim corruptiuum hoc indui incorruptionem, et mortale hoc indui immortalitatem: cum autem corruptiuum hoc indutum fuerit incorruptionem, et mortale hoc immortalitatem,  tunc fiet sermo qui scriptus est,« etc.   De sacerdotalibus uero uestibus in Exodo plenius scriptum est. Iubentur ergo sacerdotes indui uestibus lineis siue byssinis, quando ministrent Domino in portis atrii interioris, et intrinsecus, hoc est, castitatem habere corporis ac mentis: nec aliquid laneum, hoc est molle ac segne, in conuersatione sua ostendere. Byssus ergo que de terra quidem oritur, sed eruta de terra longo exercitio siccandi, tundendi, purgandi, coquendi, et nendi, gramineum solet perdere, et candidum in sese recipere colorem, corpora designat castitatis nitida decore, que cum carnis quidem illecebris nascentia, magno continentie labore quasi natiuum exsudant humorem, atque ad decorem Deo digne  puritatis solerti ieiuniorum et uigiliarum, orationum et lectionis, patientie et humilitatis instantia, perueniunt. Recte de his potest illud apostolicum dici: »An nescitis quoniam membra uestra templum est Spiritus sancti, qui in uobis est?«  Tunicas namque habent sacerdotes lineas, cum totum corpus suum candore castitatis dedicant. Balteis tunicas cingunt, cum eamdem castimoniam uigilanti mentis custodia circumspiciunt, ne conscientia illius desidiosiores erga bonorum operum exercitia remaneant; ne per iactantiam castimonie ipsius, etiam castimonie meritum minuant. uitta ergo linea siue thiara, que et cidaris siue mitra uocabatur, tegebant capita eorum; ut sensus corporis sui qui maxime in  capite uigent, hoc est, uisum, auditum, gustum, olfactum et tactum, in uenustate castimonie custodirent; seque pro eadem custodia coronam uite quam repromisit Deus diligentibus se accipere sperarent. Iubentur feminalia linea habere in lumbis suis, hoc est, continentiam seruare. Feminalia hec que ad operiendam carnem turpitudinis fieri mandantur, illam castimonie portionem que ab appetitu copule coniugalis cohibet, proprie designat; sine qua nemo uel sacerdotium suscipere, uel ad altaris potest ministerium consecrari, id est, si non aut uirgo permanserit, aut uxoree coniunctionis federa non soluerit. Quod uidelicet genus uirtutis nulli per legem Dei necessario imperatum, sed uoluntaria est deuotione Domino offerendum, dicente ipso de hoc:  »Non omnes capiunt uerbum istud .« Ad quam tamen benigna mox exhortatione eos qui possint inuitat, dicens: »Qui potest capere capiat.« Et paulo post eisdem qui uel uxorem uel alios cognatos, et implicamenta mundi huius propter ipsum reliquerint, centuplum promittit in hac uita premium, et in seculo futuro uitam eternam. Unde certa gratia distinctionis non Moyses hoc indumento uestire Aaron et filios eius iubetur, sicut de prioribus dicitur: »uestiesque his omnibus Aaron fratrem tuum, et filios eius cum eo, sed facies, inquit, feminalia linea, ut operiant carnem .« Ipsi, inquit, operiant carnem turpitudinis sue, tu femina lia pontifici et filiis eius facies, tu castitatis regulam docebis; tu abstinendum ab uxoreo complexu eis  qui sacerdotio functuri sunt, intimabis. Nulli tamen uiolentum huiusmodi continentie iugum impones; sed quicunque sacerdotes fieri ac ministerio seruire altaris uolunt, ipsi sua sponte uxorum serui esse desistant. Quod ubi perfecerint, et suscepto seme continentie proposito, ministros se sanctuarii atque altaris fore consentiunt: aderit lex diuina que uelut ceterum illis habitum sacerdotibus congruum imponens, quomodo uiuere uel docere debeant, abundanter instituat.

 Hec uestimenta proprio nobis labore conficimus que texta sunt desuper, qualem et Dominus habebat tunicam, que scindi non potest, quibus induimus, quando secreta Domini et arcana cognoscimus. Et habemus spiritum qui scrutatur etiam alta  et profunda Dei, que non sunt monstranda uulgo, nec proferenda ad populum qui non est sanctificatus, nec Domini sanctitudini preparatus: ne si maiora se audierint, maiestatem scientie ferre non possint, et quasi solido suffocentur cibo, qui adhuc lacte infantie nutriendi sunt. Esse autem e contrario pessima uestimenta docet Scriptura diuina, ut est illud quod in Psalmis de Iuda proditore cantatur: »Indutus est maledictione sicut uestimento .« Et post paululum: »Fiat ei sicut uestimentum quo circumdatur, et sicut zona qua semper accingitur.« Unde et Dominus qui pro nobis doluit, et nostra peccata portauit, in Zacaria sordida habere dicitur uestimenta , de quibus scriptum est: »Et iehsu erat indutus uestibus sordidis,« que postea  deponit, Scriptura dicente: »Auferte ab eo uestimenta sordida, et induite eum podere,« etc. Quod autem sequitur, »uitte siue cidares linee erunt in capitibus eorum,« puto coronam ostendere gratiarum, de qua scriptum est: »Coronam enim gratiarum suscipiet tuus uertex .« Nec illud nobis de operto et nudo capite faciat questionem, quod Apostolus loquitur: »Mulier debet uelamen habere super caput propter angelos .« Si enim non uelatur mulier, attondeatur; sin autem turpe est mulieri tonderi aut radi, operiatur. uir enim non debet operire caput cum sit imago et gloria Dei: mulier autem gloria uiri est. Si enim uirorum est non operire caput, uidetur esse contrarium, quo  modo nunc sacerdotes capita uittis uel cidare operire iubeantur. Sed si legamus diligentius ex prioribus soluentur presentia. Supra enim dicitur, »quando ministrant in portis atrii interioris et intrinsecus.« Si enim ingrediamur ad sancta, et stemus in conspectu Domini, capita nostra operire debemus, quia non iustificabitur in conspectu Dei omnis uiuens, et, ab infantia cor hominis appositum est ad malitiam. Denique et feminalibus intrinsecus utimur, ne ulla in conspectu Dei pollute conscientie, et operis nuptialis appareat turpitudo. Quibus feminalibus accingi uult et Saluator apostolos, dicens: »Sint lumbi uestri accincti et lucerne ardentes in manibus .« Et Apostolus credentibus loquitur: »State ergo accincti lumbos uestros in ueritate  .« Et imitatores Christi audiunt illud quod de eo scriptum est: »Erit iustitia accinctus lumbos, et ueritate circumdatus latera .« Et hac ipsa zona qui cinctus, et ad uirtutum culmen ascenderit, nequaquam uiolenter astringitur, ne inuitus bonum continentie obseruare uideatur, et in sudore uultus sui comedere panem, sed preceptum Domini facere uoluntate. Denique quando foras egreditur, et miscet se populo, sacerdotalia uestimenta deponit in gazophylacio, in quo Domini diuitie conseruantur. Et aliis utuntur uestibus sacerdotes, aliaque doctrina ad uulgus ignobile, ne sanctificetur populus in stolis eorum. Graue est multitudini onus ultra uires suscipere, dicente Salomone: »Laqueus est uiri cito quid de suis sanctificare.«

 Quod autem sequitur de sacerdotibus: »Caput suum non radent, neque comam nutrient, sed tondentes attondebunt capita sua,« perspicue demonstratur, nec rasis capitibus, sicuti sacerdotes cultoresque Isidis atque Serapidis nos esse debere, nec rursum comam dimittere, quod proprie luxuriosorum est, barbarorumque et militantium. Sed ut honestus habitus sacerdotum facie demonstretur. Pro quo dixere Septuaginta: »Capita sua non radent, et comas suas ad pressum non tondebunt, sed operientes operient capita sua.« Iuxta quod discimus nec caluitium nouacula esse faciendum, nec ita ad pressum tondendum caput, ut rasorum similes esse uideamur: sed in tantum capillos dimittendos, ut operta sit cutis. uel certe semper sacerdotes operire capita sua iuxta  illud uirgilianum:

Purpureo uelare comas, adopertus amictu.
Sed hec uiolenta interpretatio est. Denique et Nazarei sponte se offerunt, et quicunque aliquid uouerit, et non impleuerit, uoti reus est. Unde de uiduis dicitur: »Cum luxuriate fuerint in Christo, nubere uolunt, habentes damnationem, quia primam fidem irritam fecerunt .« Melius est enim non promittere, quam promittere et non facere. Anna obtulit Samuelem  qui in eterna sanctitate permansit; et Manue obtulit Samson filium , sed sanctificationem capillorum eius Dalile libido turpauit; denique Dominus recessit ab eo, et cecitate  damnatus est, nisi quod postea crescentibus capillis pristinum robur accepit: et in typo Christi multo plures alienigenarum mortuus quam uiuus occidit. uult autem Dominus sacerdotes suos capillos sanctificationis habere perpetuos, et operiri capita eorum, non aliquo extrinsecus uelamento, sed sua, naturalique cesarie, non ad ornatum atque luxuriam, sed ad honestatem. Unde et capilli capitis apostolorum numerati sunt, dicente Saluatore: »uestri autem et capilli capitis numerati sunt ,« illius capitis de quo in Ecclesiaste scriptum est: »Sapientis oculi in capite eius ;« »caput autem uiri Christus est , quod peccator conculcat et despicit, et, ut ita loquar, radit nouacula, et aufert eius pulchritudinem:  quod et filii Ammon fecerunt his quos Dauid legatos miserat . Sin autem legis preuaricatio inhonorat Deum, consequenter qui legis precepta conseruat, honorat eum, ut impleatur quod scriptum est: Ut omnes honorificent Filium, sicut honorificant Patrem. Sacerdotes, inquit, caput suum non radent, neque comam nutrient, sed tondentes attondant capita sua.«  Sacerdotes namque iure uocati sunt, qui ut sacrum ducatum prebeant fidelibus presunt. Capilli uero in capite exteriores sunt cogitationes in mente: qui dum super cerebrum insensibiliter oriuntur, curas uite presentis exprimunt, que ex sensu negligenti, quia inopportune aliquando prodeunt, quasi nobis non sentientibus procedunt. Quia igitur cuncti qui presunt  habere quidem sollicitudines exteriores debent, nec tamen eis uehementer incumbere; sacerdotes recte et caput prohibentur radere et comam nutrire: ut cogitationes carnis debita cura subditorum, nec a se funditus amputent, nec rursus ad crescendum nimis relaxent, ubi et bene dicitur: »Tondentes tondant capita sua,« ut uidelicet cure temporalis sollicitudines, et quantum necesse est prodeant, et tamen resecentur citius ne immoderatius excrescant. Dum igitur et per administratam exteriorem prouidentiam corporum uita protegitur, et rursum per immoderatam cordis intentionem non impenditur, capilli in capite sacerdotis, et seruantur ut cutem cooperiant, et resecantur ne oculos claudant.  Porro quod sequitur: »Ut omnis sacerdos,  quando ingressurus est atrium interius, uinum non bibat;« perspicuum est ebrietate et sicera statum mentis euerti, et non plene nos sapere, quando uino et satietate animus occupatur. Ebrietas autem non solum in potione uini, sed in omnibus rebus ostenditur, quibus et in contractibus et in negotiis seculi, et damnis ac lucris, amore et odio mens inebriatur et fluctuat, et statum suum tenere non potest. Et quia fragili carne circumdamur, et cogimur pro uictu atque uestitu, et necessariis que ad corpus pertinent, aliqua facere que facere non debemus, saltem hoc a nobis exigitur, ut quando in nos reuertimur, et scimus cur nati sumus, et interiora atque adyta templi ingredimur, recedamus a uitiis seculi, et ne  minima quidem peccata faciamus. Per que ostenditur, et peccare non pro necessitatibus carnis peccata leuia, et rursum esse tempus, quando atrium ingredientes interius, ab omni ebrietate mundi atque alieni esse debemus. uinum autem non solum in ministerio sacerdotes non bibent atque Leuite, sed ne ingressuri quidem sancta sanctorum ne opprimatur mens, et sensus crassior fiat. Unde et Apostolus: »Bonum est, inquit, uinum non bibere .« Et in alio loco: »Et uinum, in quo est luxuria .« Manducauit enim populus et bibit, et surrexerunt ludere . Quodque concedit Timotheo , ut uinum paululum bibat, perspicue demonstrat cur hoc concesserit: »Propter stomachum, inquit, et frequentes infirmitates.«   Hanc usque nunc legem in ecclesiis inuenis custodiri. Neque enim omnimodo a uino abstinere precepit, sed quando ad tabernaculum testimonii aut ad altare ascendimus, id est, quando quodcunque ministerium doctrine celestis contingimus, ministerii enim altare figura est: tabernaculum enim testimonii celestium rerum contrectationes. Unde et Timotheo Paulus scribebat: »uino modico utere propter stomachum tuum et frequentes tuas infirmitates.« Qui autem modico utitur, hic tempore ministerii uidelicet et doctrine, ab omni uinolentia et ebrietate se abstinet. Similiter autem et sacerdotes hi qui student, legem custodient. Propter quod non solum Aaron, sed et filiis eius sublimiora uidelicet adeptis, mandatum hoc tradit. Similia autem  his et Paulus ad Ephesios scripsit: »Nolite inebriari uino, in quo est luxuria, sed magis implemini spiritu .« Hebetem quippe ebrietas mentem reddit, et sobrietatem eius in deterius uertit, ut non intelligantur que aguntur. Que testificatur Isaias sic dicens: »ue qui consurgitis mane ad ebrietatem sectandum, et potandum usque ad uesperam, ut uino estuetis. Cythara et lyra, et tympanum et tibia et uinum in conuiuiis uestris, et opus Domini non respicitis, nec opera manuum eius consideratis :« Qui autem opera Domini non uident, quomodo diuidere inter sancta et profana aut munda et immunda, uel quomodo exhortari et illuminare populum de Scripturis possunt? Unde hoc mandatum sublimius ostendere cupiens, ipsum hoc ait locutum fuisse Dominum;  sed intende quemadmodum locutum esse Dominum Moysi non per linguam sed per manum dicit, aut omnino dignitatem legis ostendere uoluit, quia exposuit quidem eam Deus. Scripsit autem Moyses, excepit uero eam Deo que disposita sunt iubente.

»uiduam et repudiatam siue eiectam non accipient uxores, sed uirginem de semine domus Isrel. Sed et uiduam que fuerit uidua a sacerdote accipient, et populum meum docebunt quid sit inter sanctum et pollutum, et inter mundum et immundum ostendent eis. Et cum fuerit controuersia, ut in Septuaginta additum est sanguinis, stabunt in iudiciis meis, et iudicabunt leges meas. Et precepta  mea in omnibus solemnitatibus meis custodient.«  Omnis hic locus precepta continet sacerdotum, qui post multa que supra exposuimus, iubentur uiduam et repudiatam, siue eiectam non accipere uxores. uidua et repudiata est Synagoga, id est congregatio Iudeorum, que Dominum non recepit, unde et recte eiecta dicitur, siue uidua Synagoga.  De qua in Lege scriptum est : »Scortum et uile prostibulum non ducet uxorem, nec eam que repudiata est a marito, quia consecratus est Deo suo, et panes propositionis offert. Sit ergo sanctus, quia et ego sanctus sum Dominus, qui sanctifico uos.« Si ergo datam a Deo nobis sanctificationem nos sacerdotes custodiamus, sanctificamus per nostram sanctificationem eum qui sanctus secundum  naturam est et nobis duntaxat, quia in conformibus et participibus eius glorie uoluit sanctificari. Hac transformatione usus est, quasi figurata, et typice loquens. uerumtamen eos qui sanctificantur ab eo, scortum et uile prostibulum ducere non uult, aperte contra Iudeorum synagogam intendens; que quia meretrix est, audi Dominum in Isaia dicentem: »Quomodo facta est meretrix ciuitas fidelis Sion, plena iudicii? iustitia habitauit in ea, nunc autem homicide .« Sed et in Osec: »Et auferam fornicationem eius in medio eius, et adulterium eius de medio uberum eius .« Insuper et Dauid predicat profanationem eius. Ait enim Deo: »Profanasti in terra sanctitatem eius, destruxisti omnem inaceriam eius .« Sanctificatio autem  Iudeorum synagoga eorum erat procul dubio. In ipsa enim erat et sacrificium tabernaculi, in qua eorum consummabantur legitima; ipsa est et repudiata a Deo tanquam a uiro suo, qui ei per electionem uir factus fuerat: sed quia postea eam culpabi lem reperit, propterea repudiauit. Quia autem omnino eiecta est, uocem audi quam Osee protulit . Iudicate matrem uestram iudicate, quia ipsa non uxor mea, et ego non uir eius. Audi autem et quam Isaias propheta tradidit: »Sic dicit Dominus, quod est hoc libellum repudii matris uestre quod misi ad eam? « Ubi autem est repudium et missio; manifestum quia uxor erat, de qua hec dicebat. Non uult ergo eam uxorem sacerdotem ducere, ut non aliqua eorum que ad eam pertinent legitimorum  predicent, nec utatur eis quibus illa secundum litteram utebantur, id est, ut neque sacrificia irrationalium et purificationes sensibiles, in quibus intelligibilia credita sunt agant.  Item eiecta potest intelligi hereticorum frequentia qui exierunt a nobis, quia non erant ex nobis. »Sed uirginem, inquit, de semine domus Isrel, que nutrita est in domo Dei, in Lege et prophetis .« De qua et Apostolus loquitur: »uolo omnes uos uirginem sanctam exhibere Christo .« Ista est uirgo de qua et alibi dicit sermo diuinus »Ama illam, et seruabit te; circumda illam, et exaltabit te; honora eam, ut te amplexetur .« Que sit autem uirgo que amanda sit, et suum  custodiat amatorem, sciet qui illud legerit: »Hanc dilexi et quesiui ab adolescentia mea, et quesiui sponsam ducere mihi, et amator fui decoris eius .« Et iterum: »Et omnium Dominus dilexit eam.« Non solum autem uirginem, sed et uiduam debet sacerdos ducere, que tamen alterius sacerdotis uxor fuerit: scientiam uidelicet quam alius Dei cultor inuenerit. Neque enim noua tantum contenti debemus esse doctrina, sed et ueterem excolere, et nostro iungere comitatui, si tamen in sacro cultu fuerit erudita. Sacerdotis quoque officium est docere populum, quid sit inter sanctum et pollutum, inter mundum et immundum, ut prius referamus ad dogmata, secundum ad opera que per carnem efficiuntur. »Delicta enim quis intelligit?  « Et cum fuerit controuersia de omni re, siue, ut Septuaginta transtulerunt, sanguinis, hoc est, quod ad mortale pertinet crimen, stabunt sacerdotes in iudiciis meis, ut non iudicent secundum honorem, nec accipiant personam pauperis siue diuitis in iudicio, sed stent in iudiciis Dei, et recordentur illius psalmi: »Deus stetit in synagoga deorum, in medio autem deos diiudicat ,« deos appellans qui habent iudicandi de hominibus potestatem, qui in quo iudicio iudicauerint, iudicabitur de eis . »Leges, inquit, meas et precepta mea in omnibus solemnitatibus meis custodient;« ut sciant quomodo nobis Christus pascha sit immolatus; quomodo septem hebdomadas implere debeamus gaudii atque letitie, et humiliare  animas nostras in ieiunio, clangoremque tubarum intelligere, et scenopegias spiritales, in quibus dicimus: »Aduena sum ego et peregrinus sicut omnes patres mei .« He sunt uere solemnitates quas consequentius quis Pentateuchum disserens interpretabitur. Prima uirtus est sacerdotis, non tantum docere que nouerit, sed omnes Dei festiuitates custodire, ut possit aliis custodienda precipere, que et ipse obseruauerit. Sacerdotum autem esse officium legis habere notitiam, et in Malachia discimus, qui ait: »Labia sacerdotis custodient scientiam, et legem requirent ex ore eius, quia angelus Domini exercituum est.«

»Et sabbata mea sanctificabunt. Et ad mortuum  hominem non ingredientur ne polluantur, nisi ad patrem et matrem, filium et filiam, fratrem et sororem, que uirum non habuit, in quibus contaminabatur. Et postquam fuerit mundatus septem dies numerabuntur ei. Et in die introitus sui in sanctuarium, et ad atrium interius ut ministret mihi in sanctuario, offeret pro peccato suo Domino Deo, siue offeret placationem. Non erit autem eis hereditas. Ego hereditas eorum, et possessiones non dabitis in Isrel. Ego possessio eorum.« Adhuc sacerdotibus precipitur, in quibus obseruandum quod non dixerit absolute: »Et sabbata sanctificabunt,« uel iuxta Isaiam: »Neomenias et sabbata uestra odit anima mea ,« sed cum distinctione, sabbata mea. Unde et in Euangelio  scriptum est: »Sacerdotes in templo sabbatum uiolant, et absque culpa sunt, non sabbatum Dei, sed sabbatum littere, sabbatum Iudeorum, quod recte uiolant, qui sunt genus electum, regale, sacerdotale. Porro sabbatum quod sanctificatum est, illud intelligamus quod et Apostolus docet relictum esse populo Dei, de quo dicitur: Si intrabunt in requiem meam ,« quod Hebraice sabbatum nominatur. Sanctificat autem sabbatum Dei, qui non portat onus peccati in sabbato; nec dicit: »Sicut onus graue grauate sunt super me .« Qui talis est non colligit ligna in sabbato, nec superedificat fundamento Iesu Christi , ligna, fenum, stipulam: nec accendit ignem qui inutilem consumat materiam, et die sabbati in uno permanet  loco. Nec foras egreditur, sed quasi columna in templo Dei positus permanet, super quo Ioannes scribit in Apocalypsi: »Qui uicerit, faciam illum columnam in templo Dei mei, et foras non egredietur amplius .« Quodque sequitur: »Et ad mortuum hominem non ingredientur ne polluantur, proprie sacerdotalis officii est, morticina non tangere, ut qui pro aliorum uitiis deprecatur, ipse ad altare mundus accedat. De quibus mortuis, et Saluator loquitur in Euangelio: Dimitte mortuos, ut sepeliant mortuos suos .« Isti contaminantur in patre mortuo, quando relinquunt creatorem suum, et in matre mortua de Ecclesia recedentes. In filio quoque et filia, quod aliud ad cogitationes, aliud ad opera pertinet. Quod significantius Grece dicitur  . Fratrem quoque et sororem qui eodem renatus est spiritu, si putauerit mortuum, contaminatur in eo. Ita duntaxat si soror uirgo per manserit, nec ullius uiri maculata complexu. Ex quibus intelligimus priuilegium uirginale, quod cuiuslibet uiri contactus perfectam auferat puritatem Que utrum recte perperamue dicta sint lectoris arbitrio relinquamus. Nature quoque super hoc probatur affectus, ut ordine caritatis iuxta quod scriptum est: »Ordinate in me caritatem ,« post rerum parentem Deum, carnis quoque pater diligatur, et mater, filius et filia, frater et soror, ita duntaxat si de domo non exierit, nec in alterius transierit potestatem. Postquam autem sacerdos fuerit emundatus purificationis ordine que in lege  Mosaica conscripta est, septem dies numerabuntur ei, uel perfectus numerus penitudinis, uel post consummationem mundi, quando ad ueram transimus , ut intreat sancta sanctorum, hoc est enim interius atrium, et possit ministrare in sanctuario, et semper offerre pro peccato conscientie uictimam, nec ullum tempus sit, quo non recordetur maculatum se fuisse super patre et matre, filio et filia, fratre et sorore. Multa quippe facere compellimur in seculi huius angustiis constituti, uel conditione carnis, uel fragilitate nature. Qui autem talis exstiterit ut ministret in sanctuario, et atrium ingrediatur interius, et offerat semper Deo sacrificium, ita ut uerus sit sacerdos, imo imitator eius de  quo scriptum est: »Tu es sacerdos in eternum secundum ordinem Melchisedech ,« iste nullam habebit hereditatem, nisi Deum, qui est hereditas eius. Nec accipiet possessionem in Isrel, hoc est inter uulgus ignobile, sed sacerdotalem, ut dicat de eo Dominus. »Ego sum hereditas;« et: »Ego possessio eorum.« Quem cum inuenerint, loquentur ac dicent: »Tenebo eum et non dimittam ,« et psallent cum propheta: »Pars mea Dominus .«  Leuitis uero neque Moyses dedit hereditatem, neque iehsu. Qua re, quid aliud sentiendum est, nisi quod sunt in Ecclesia Domini quidam qui uirtute animi et meritorum gratia ceteros homines precedunt: quibus ipse Dominus esse hereditas dicitur. Etsi fas est audire  in talibus, et arcani reconditi aliquid aperire, uideamus ne forte illud sit quod sacerdotum uel Leuitarum figuram latenter ostendit. Quia in omni populo, eorum dico qui saluantur, maior sine dubio pars est, et longe numerosior eorum qui simpliciter credentes in timore Dei, per opera bona, per honestos mores, et actus probabiles Domino placent. Pauci uero sunt et ualde rari qui sapientie operam dantes, et mentem suam puram mundamque seruantes, atque in omnibus preclaris uirtutibus suas animas excolentes, ceteris simplicioribus per doctrine gratiam illuminant iter quo gradiuntur, et ueniunt ad salutem. Hi fortassis sub Leuitarum et sacerdotum nomine designantur, quorum hereditas ipse Dominus est, qui est sapientia, quam pre ceteris omnibus  dixisse perhibentur. Inuenio tamen aliquam differentiam in his que Moyses distribuit, et in his que iehsu.

Moyses namque duabus et semis tribubus terram distribuens ultra Iordanem , non dedit Leuitis habitaculi portionem que eis contingebat. iehsu autem dedit non solum his tribubus quas ipse dispensat, uerum et in illis que a Moyse trans Iordanem fuerant collocate. Habitacula etenim Leuitis in singulis tribubus decernuntur, ut et per multo magnificentius mysterium nosceremus. Iste enim ordo Leuiticus uel sacerdotalis qui Dei sapientie et scientie operam impendit, non potuit a Moyse sortem habitationis accipere, quia non erat Moyses ueritatis, sed umbre exemplaris minister. iehsu uero Dominus noster,  qui erat sapientia Dei, ipse habitacula sapientibus prebet. Non enim potuit dicere Moyses: »uade, uende omnia que habes, et da pauperibus, et habebis thesaurum in celis; et ueni, sequere me .« Hoc est enim partem dare Leuitis. Nec potuit dicere Moyses: quia »qui non renuntiauerit omnibus que possidet, non potest esse discipulus meus .« Non enim potuit dicere Moyses: »Omnis enim qui non oderit patrem uel matrem, et fratres et sorores, et filios, insuper etiam et animam suam, non potest esse meus discipulus .« Hoc Moyses facere non potuit, idcirco habitacula sacerdotum uel Leuitarum dispensare non potuit. Beatas ergo est, qui se exhibet talem, et in istis omnibus  que precipit iehsu inuenitur esse perfectus, ut ab Iesu sortem celestis mansionis accipiat in futuro, de quo ipse Dominus iehsu ait: »Pater, uolo ut ubi ego sum, et isti sint mecum; et sicut ego in te, et tu in me, unum sumus, et isti in nobis unum sint .« Quod si audiens perfectorum et eminentiorum hereditatem Dominum dici, ignoras et ambies quid illud sit, quod sub hoc nomine designetur. Audi quia; Dominus sapientia est. Cui ergo dicitur hereditas esse Dominus, iste hereditatem sapientie capit, Dominus iustitia dicitur. Cui ergo Dominus hereditas est, iste hereditatem iustitie consequitur. Dominus pax est, Dominus redemptio est, Dominus salus est; »et in Domino sunt thesauri sapientie et scientie absconditi .« Hec  omnia in hereditatem percipiet cuius hereditas Dominus fuerit. uerumtamen et isti quibus sapientia Dei uerbum Dei et ueritas, et iustitia esse hereditas dicitur: Habitationem interim cum illis accipiunt, quorum hereditas habetur in terris, ut ex ipsorum consortio hi qui per semetipsos nondum ualent participes effici sapientie et scientie Dei, et ueritatis eius ac uerbi. Et ita etiam ad minimos quosque dispensatio diuina pertendit. Et qui principaliter non possunt diuine gratie capaces existere, illuminari ex sanctorum consortio mereantur, et compleatur illud quod Apostolus dicit ad Corinthios de sanctis Ierosolymitis: »Ut uestra quidem abundantia fiat ad illorum inopiam; ut illorum abundantia fiat ad uestram inopiam .« Ita ergo et  nunc cohabitare iubentur leuite et sacerdotes qui non habent terram, ut percipiat ab Isrelita sacerdos et Leuita terrena que non habet: et rursum Isrelita percipiat a sacerdote et Leuita celestia, et diuina que non habet. Lex enim Dei sacerdotibus commissa est, et leuitis; ut huic soli operam tribuant, et uerbo Dei absque ulla sollicitudine uacent. Sed iterum ut uacare possint, laicorum uti ministeriis debent. Si enim laicus ea que necessaria sunt non prebuerit sacerdotibus et Leuitis; occupati illi in talibus, id est, in corporalibus curis, minus legi Dei uacabunt. Illis autem non uacantibus, neque operam dantibus legi Dei, tu periclitabis. Obscurabitur enim lux scientie que in illis est, te non ministrante oleum lucerne, et culpa tua illud eueniet, quod dixit  Dominus: Quia cecus ceco ducatum prebens, ambo in foueam cadent. Sed et illud complebitur quod Dominus dicit: Si enim lux que est in te tenebre sunt, tenebre ipse quante sunt! Ut ergo lux scientie in sacerdotibus fulgeat, lucerna eorum sit semper accensa: Tu imple officium, tu comple mandatum Dei erga obsequia sacerdotum. Quod si forte susceptis a te que necessaria sunt, et sic non quasi non auaritiam, sed quasi benedictionem illi neglexerint eruditioni operam dare, et uerbo Dei uacare, et in lege Dei meditari die ac nocte, ipsi uidebunt quomodo pro animabus uestris reddant Domino rationem.

»uictimam et pro peccato et pro delicto, siue pro ignorantia ipsi comedent, et omne uotum siue separatio  in Isrel ipsorum erit. Et primitiua omnium primogenitorum, et omnia libamenta ex omnibus que offeruntur sacerdotum erunt. Et primitiua ciborum uestrorum dabitis sacerdoti, ut reponat benedictionem domui sue, .«  Et considerandum quod omnia que nunc per prophetam Dominus loquitur, per Moysen ante iam dixerit: et querendum cur eadem que dicta sunt repetat. Ut uidelicet que in mentibus hominum sunt, uel legendi negligentia, uel audiendi contemptu, et obliuione deleta, uiua uoce innouentur, que non sit scripta calamo, et atramento, sed Spiritu et uerbo Dei. Unde et Saluator nullum uolumen doctrine sue proprium dereliquit, quod in plerisque apocryphorum deliramenta confingunt:  sed Patris et suo Spiritu quotidie loquitur in corde credentium. Et hec erit responsio aduersum eos qui calumniantur prophetas, cur que in Pentateucho continentur in suis uoluminibus replicent.  Nihil eorum que necessaria fuerunt legislator omisit, designans quippe conuersationum differentias, et ostendens nobis uias in oblatione sacrificiorum, quibus nos oporteat conuersari. Post hoc necessarie exponit Christi sacrificium, per quod nobis peccatorum remissio et redemptio concessa est.  uictimam igitur et pro peccato, et pro delicto, siue ignorantia, comedent sacerdotes, de quibus dictum est: »Peccata populi mei comedent .« Nec tantum gaudendum est ad oblationem munerum, quantum timendum ad honoris condemnationem, si  eo abutamur indigne. Primitiua iuxta litteram sunt animantium et inanimantium que prima nascuntur, et que primum terra gignit. Primitie quoque ciborum nostrorum sacerdotibus offeruntur, ut nichil gustemus nouarum frugum, nisi quod sacerdos ante gustauerit. Hoc autem facimus, ut reponat sacerdos benedictionem et oblationem nostram in domo sua: siue ut ad imprecationem suam Dominus benedicat domibus nostris. Grandis dignitas sacerdotum, sed grandis ruina si peccant. Letamur ad ascensum, sed timeamus ad lapsum. Non est tanti gaudii excelsa tenuisse, quanti meroris de sublimioribus corruisse. Neque enim solum pro nostris delictis reddemus rationem, sed pro omnium quorum abutimur donis, et nequaquam sumus de eorum salute solliciti.   Ab omnibus ergo fructibus sanctificatis sancte sunt offerende primitie spiritali pontifici. Ex quibus ergo fructibus spiritales primitias offeremus? Audi quos fructus enumeret Apostolus: »Fructus, inquit, spiritus, caritas, gaudium, pax, patientia,« etc. .

Quas igitur primitias ex caritatis fructu, qui primus est fructus spiritus, offeram uero pontifici, illas ego puto esse primitias caritatis, ut diligam Dominum Deum meum ex toto corde meo, et ex tota anima, et ex tota mente mea ; iste sunt primitie. Quid autem est, quod ex isto caritatis fructu secundo loco habere debeam, ut diligam proximum meum sicut memetipsum. Ille  ergo primitie caritatis Deo offeruntur per Pontificem, hec uero que secundo in loco sunt meis usibus relinquuntur. Puto adhuc aliquid esse ex fructu quod tertio loco habendum sit, ut diligam etiam inimicos meos. uide etiam si potes similiter, et de ceteris fructibus spiritus similes inuenire primitias. Gaudium secundo loco fructus spiritus scribitur. Si ergo in Domino gaudeam, et spe gaudeam, et si gaudeam pro nomine Domini passus iniuriam; in his omnibus aliisque horum similibus Deo primitias gaudii per Pontificem uerum Deo obtuli; sed et si rapinam bonorum meorum cum gaudio sustineam, et si tribulationes, si paupertatem, si qualemcumque contumeliam gaudens tolerem, est mihi et iste secundo in loco ex fructibus spiritus, fructus  gaudii. Nam si gaudeam de rebus seculi, de honoribus, de diuitiis, falsa sunt ista gaudia ex uanitatibus uanitatum. Si uero in malis gaudeam, et si exsultem de aliorum ruinis, ista etiam non solum uana, sed et diabolica gaudia: imo nec gaudia nominanda sunt: »Non enim est gaudere impiis, dicit Dominus .« Sic et in ueteri et Nouo Testamento ministris altaris et seruitoribus templi Domini mandatum est de oblationum largitate et decimarum datu nutrimentum habere, nec terrenis possessionibus concessum est eis adipiscendis ullo modo inhiare. Unde Dominus in Euangelio apostolis et predicatoribus Euangelii precepit, dicens: »Euntes autem predicate, dicentes quia appropinquabit regnum celorum, infirmos curate, mortuos suscitate, leprosos mundate, demones  eiicite: gratis accepistis, gratis date. Nolite possidere aurum, neque argentum, neque pecuniam in zonis uestris, non peram in uia, neque duas tunicas, neque calceamenta, neque uirgam. Dignus est enim operarius cibo suo . Hinc et Paulus Corinthiis loquens: Nescitis, inquit, quoniam qui in sacrario operantur, que de sacrario sunt edunt, qui altario deseruiunt, cum altario participant .« Ita et Dominus ordinauit his qui Euangelium annuntiant, de Euangelio uiuere. Hinc et ad Timotheum scribens ait: »Nemo militans Deo, implicat se negotiis secularibus, ut ei placeat, cui se probauit. Nam et qui certat in agone, non coronatur, nisi legitime certauerit .« Laborantem enim agricolam oportet  primum de fructibus accipere. Nec enim conueniens est, ut ille quem oportet semper adstare officio diuino, pro adquirendo occupetur terreno lucro. Si quis autem quesierit quid mystice decime significent, sciat obseruantiam legis in eis accipere posse, siue integritatem fidei catholice, seu perfectionem bonorum operum; que maxime his conuenit habere, qui speciale Deo seruitium secundum electionem qua electi sunt ad ministerium diuinum, exhibere debent. In denario enim numero creature ac creatoris cognitio comprehenditur, quia septenarius numerus ad humanam respicit naturam tribus uidelicet uim anime ostendentibus. Unde in Deuteronomio scriptum est: »Diliges Dominum Deum tuum ex  toto corde tuo, et ex tota anima tua, et ex tota fortitudine tua .« Corpus autem ex quatuor notissimis constat elementis. Hunc enim septenarium, si ternario numero fidem et confessionem sancte Trinitatis exprimenti adiunxeris, denarium rite complebis.

»Omne morticinum et captum a bestia de auibus et pecoribus non comedent sacerdotes.«  Et iuxta litteram omni generi electo, regali et sacerdotali, quod proprie ad Christianos refertur qui uncti sunt oleo spiritali de quo scriptum est; »Unxit te Deus Deus tuus oleo exsultationis pre participibus tuis ,« hec precepta conueniunt ut morticinum non comedat tam de auibus quam de pecoribus, cuius nequaquam sanguis effusus est,  quod in Actibus apostolorum  dicitur suffocatum, et que necessario obseruanda apostolorum de Ierusalem Epistola monet. »Et captum a bestia,« quia et ipsum similiter suffocatum est, et condemnat sacerdotes, qui in turdis, ficedulis, gliribus et ceteris huiuscemodi. Hec auiditate gule non custodiunt. Possumus autem iuxta morticinum dicere in quo anime sanguis mortuus est, et imitatur Nabal Carmelum qui interpretatur stultus, et audita ira Dauid pauore contremuit, et mortuum est cor eius in eo . Captus autem a bestiis, quarum ne morsibus lanietur, Propheta suspirat, dicens: »Ne tradas bestris animam confitentem tibi ,« ille dicendus est, qui aduersarii leonis morsibus deuoratur, et pardi, qui non mutat uarietatem  suam, et urse que raptis seuit catulis, et luporum rabie et reliquarum bestiarum, quas in uarietate demonum accipimus. Aues autem illas dicemus que ponunt in celo os suum: et illa pecora que prona in terramque uergentia uentri tantum, et his que sub uentre sunt seruiunt  Item possumus morticinum esse peccatorem intelligere, utpote qui crudelem peccati sustinet mortem, a bestiis autem captum non tantum simpliciter, sed ualde peccatorem, in tantum ut maligni in eo operentur demones, sicut fuit Iudas qui diabolo ingrediente in corde suo Christum tradidit, sicut olim diximus, cum pollutionum sacrificia legislator exponeret. Sed illic quidem eum qui tetigit morticina, aut a bestiis capta, id est, qui communicauit siue particeps fuit, cum his qui predicti  sunt, dicit. Hic autem eum qui comedit, uidelicet qui totum illius peccatum suum proprium fecit, suamque malignam intentionem expleuit, ex malo quod ille commisit, sicut fuerunt Annas, et Caiphas, qui non simpliciter Iude participes sunt proditionis effecti, ipsi enim ementes, proditionis ei dederunt pecuniam, et olim esurientes, uel desiderantes mortem Domini ad pascendam, nutriendamue suam intentionem, et ad satisfaciendum desiderio per Iudam preualuerunt. Huius nodi comedere morticina, et a bestiis capta dicuntur, qui necesse habent lauare uestimenta sua et corpus. Lauat autem uestem suam et corpus, qui mundat semetipsum totum, id est interiorem exterioremque suum hominem; quia  intra uestimenta corpus est, sicut intra exteriorem hominem homo interior. Quomodo autem lauat? Aut per baptismum, aut per abundantiam lacrymarum imitantium aquas baptismatis. Qui autem hoc non facit, portabit iniquitatem suam, retributionem uidelicet iniustitie. Sic enim diuinam Scripturam in peccatis penas restituere inuenies comminantem. Unde Ezechiel Deum induxit dicentem: »Non parcet oculus meus super te, et non miserebitur; sed uias tuas ponam super te, et abominationes tue in medio tui erunt .«



CAPUT XLu. De loco sanctificato, in quo sunt Sancta sanctorum et habitatio sanctorum; de iustitia ponderis et mensure; de quantitate primitiarum; de duabus primis solemnitatibus primi mensis, que non sunt in Lege; de  oblationibus Pasche, Pentecostes et Scenopegie.

»Cumque ceperitis terram diuidere in possessionem, separate primitias Domino, sanctificatum de terra longitudinis uiginti quinque millia, et latitudinis decem millia. Sanctificatum erit in omni termino eius per circuitum. Et erit ex hoc sanctificatum, quingentos per quingentos, quadrifariam per circuitum, et quinquaginta cubitis suburbana eius per gyrum. Et a mensura ista mensurabis longitudinem uiginti quinque millium, et latitudinem decem millium. Et in ipso erit templum sanctumque sanctorum: sanctificatum de terra erit sacerdotibus ministris sanctuarii qui accedunt ad ministerium Domini. Et erit eis locus in domos et in sanctuarium sanctitatis, uiginti quinque millia longitudinis,  et decem millia latitudinis. Leuite autem qui ministrant domui, ipsi possidebunt uiginti gazophylacia. Et possessionem ciuitatis dabitis quinque millibus latitudinis, et longitudinis uiginti quinque millibus secundum separationem sanctuarii omni domui Isrel. Principi quoque hinc et inde de separatione uel primitiis sanctuarii in possessionem ciuitatis contra faciem separationis sanctuarii, et contra faciem possessionis urbis a latere maris usque ad mare, et a latere orientis usque ad orientem, longitudinis autem iuxta unamquamque partem a termino occidentali usque ad terminum orientalem terre erit ei possessio in Isrel. Et non depopulabuntur ultra principes populum meum, sed terram meam dabunt  »Isrel, secundum tribus eorum.«  Post ceremonias sacerdotum cultumque eorum et cibum que debeant sumere queue uitare, nunc terre sancte facit descriptionem, et antequam omnem in tribus diuidat, de cunctis tribubus iubet eligi locum qui in longitudine habeat uiginti quinque millia, et in latitudine decem millia. Et quia non est positum cubitorum siue pedum, aut ulnarum, subintelligi datur significare calamum qui erat in manu uiri, et habebat mensure sex cubitos, et sextam partem unius cubiti, id est, . Diligens supputet lector quot calami mille passus faciant, et quam multa millia in longitudine fuerint et latitudine; post quam descriptionem  rursus precipit, ut de sanctificata terra que electa est ex omnibus tribubus Isrel, id est, uiginti quinque millium calamorum in longitudine, et decem millium in latitudine eligatur ad edificandum sanctuarium, id est, templum Domini, alia intrinsecus terra quingentorum calamorum per circuitum, hoc est duum millium. Et ne forsitan edificatio templi edes alie iungerentur, precipit ut quinquaginta cubitis per circuitum terra sit uacua in suburbana, uel, ut Symmachus, et Theodotio et Septuaginta transtulerunt, »in terminum, et separationem et spatium.« Hac descriptione finita, alia ex integro separande sanctificationis mensura precipitur, ut uiginti quinque millium calamorum in longitudine et latitudine decem millium, post superiorem mensuram terra  alia metiatur, in qua nequaquam sit templum, id est sanctum, sed sanctum sanctumque sanctorum: »Et habitent in ea sacerdotes qui accedunt ad ministerium Domini.« Habitent autem eo tempore quando sacerdotali funguntur officio: et sit ipsa, ut diximus, possessio uiginti quinque millium calamorum in longitndine, et decem millium in latitudine. Porro Leuite qui sacerdotibus seruiunt, et habent propria ministeria, accipient locum ad edificanda uiginti gazophylacia, iuxta Aquilam exedras, iuxta Symmachum thalamos, iuxta Theodotionem gazeras, siue, ut Septuaginta transtulerunt, ciuitatem. Per quod intelligimus separatum quemdam locum ad habitationem Leuitarum, urbis uocabulo nuncupari, qui locus quinque millia habeat calamorum in latitudine, et uiginti  quinque millia in longitudine. Hec autem omnia, id est, sanctuarium et alterum sanctuarium, sanctumque sanctorum et habitacula sacerdotum, et domus Leuitarum qui ministrant sacerdotibus, appellantur loca separata et consecrata in ministerium, et in sanctificationem domui Isrel. Post quadruplicem terre sancte descriptionem ponitur quinta diuisio. Princeps siue dux populi accipiat hinc et inde, hoc est ex utraque parte sanctuarii in possessionem suam, et in urbe uersetur, respiciatque eius possessio ad separatum templo locum et faciem urbis, sitque a latere maris, hoc est ab occidente usque ad alterum latus maris; latitudinem habens quam inferius in descriptione tribuum singularum Propheta describit. Denique sequitur. In longitudinem autem  iuxta unamquamque partem quam singule tribus accipiunt a termino occidentali, id est maris usque ad terminum orientalem, qui ubi finiatur in tribuum descriptione noscemus. Et hec erit possessio ducis siue principis in terra Isrel. Hec interim dicta sint, ut simplex historie sermo noscatur. Ceterum si uoluerimus comparare spiritalibus spiritalia, et iuxta quosdam interpretes ad altiora conscendere, qui asserunt figuram futurorum esse presentia, et omnia que dicuntur pertinere ad celestem Hierusalem, que est mater omnium nostrum, et ecclesiam primitiuorum, non quidem difficile erit dicere que dicta sunt ab aliis, sed ueremur ne huiuscemodi expositionem prudens lector nequaquam recipiat. Unde  ad presens tempus, et ad ecclesiam que nunc laborat in mundo, et ad celestia ire festinat, referenda sunt omnia, ut de uniuerso mundo eligantur, alii in possessionem Dei qui sanctum possideant, alii qui ad maiora profecerint, teneant sancta sanctorum. In ministris quoque ordo diuersus est sacerdotum et Leuitarum, quorum alii orationibus suis atque uirtutibus quotidie sacrificia offerant Deo, alii in secundo et minori gradu sunt ut his ministrent, et per eos qui ad uirtutum culmina conscenderunt. Et ad extremum sit dux siue princeps qui tantum possit ut contra unam tribum possessionem accipiat, uniusque meritum compenset merita plurimorum. Et primum dum uersatur in seculo de mari usque ad mare, latitudinem possideat. Deinde ab occidente  siue a mari usque ad orientem, ut presentia derelinquens, ad futura festinet et habeat certam possessionem suam. Et nequaquam principes aliena desiderent, et unaqueque tribus suam partem teneat. Quod proprie ad episcopos et presbyteros referri potest, quibus dicitur, »ut non uastent atque populentur ultra populum Dei, nec terram Isrel hereditate possideant.« Sed unusquisque habeat possessionem suam, que gradu illius constituta est. uiginti quinque autem millia referuntur ad sensus, que quater posita sunt. Porro decem millia ad perfectam scientiam, ut in altero simplex tantum teneatur historia: in altero etiam de , et supernis uirtutibus disputetur, quia decennarius perfectus est numerus. Illud quoque considerandum quod sacerdotes,  qui in maiori gradu sunt constituti, uiginti quinque millia possideant in longitudine, et decem millia in latitudine. Leuite autem, id est, inferior gradus, eumdem quidem numerum habeat in longitudine, hoc est uiginti quinque millia, sed latitudo ipsius quinario numero finiatur. Unde et uiginti tantum tenent gazophylacia in quo numero offeruntur munera Esau. Princeps uero qui uere princeps in populo est, et meretur ducis nomen accipere, hinc inde accipit possessionem sanctuarii, ex omnibus uidelicet qui ei uoluntate subiecti sunt, et urbis habitator est, multorumque salutem suam mercedem facit. In priori templo quod dicitur sanctuarium, quingenti per singula latera calami describuntur, et rursum quinquaginta cubiti, quibus omnis sacerdotum  possessio separatur. In secundo autem sanctuario, ubi sunt sancta sanctorum, latitudo templi et spatium non describitur, sed incertus numerus est. Quod quidem et in possessione principis inuenimus, qui absque ullo numero habet possessionem in populo Isrel, dum profectus uniuersorum redundat in principem, et discipulorum salus premium magistrorum est.

»Hec dicit Dominus Deus: Sufficiat uobis, principes Isrel; iniquitatem et rapinas intermittite, et iudicium et iustitiam facite. Separate confinia uestra a populo meo, ait Dominus Deus.«  Pro rapinis Septuaginta miseriam transtulerunt; pro confiniis, oppressionem. Est autem sensus:  Qui accepistis partem uestram, o principes, Scriptura dicente, principi quoque hinc inde in separationem sanctuarii possessionem ciuitatis, subauditur, dabitis. Et tanta est uestra potentia, ut unius tribus partem acceperit uestra possessio. Idcirco precipio atque commoneo ut sufficiat huc usque iniquitatem fecisse et rapinas, dum aliena inuaditis atque diripitis. Et quia scriptum est: »Dimitte malum et fac bonum ,« e contrario: »Iudicium facite atque iustitiam, iudicantes pupillos, et iustificantes uiduam. Separate uestra confinia a populo meo,« ne uidelicet terminos transferatis, et quia ipsa uicinia ledit humiliorem, qui supercilium maioris et potentioris non potest sustinere. Hinc per Isaiam dicitur: »ue qui coniungitis domum ad domum, et agrum agro  copulatis usque ad terminum loci. Numquid habitabitis soli super terram?«  Que est enim rabies, cum tecta et agri ad depellendos imbres, et ad serendas fruges habere debeant, ea habere cupere in quibus cunctis habitare non possis, et que colere non sufficias, alteriusque necessitatem tuam facere uoluptatem? Iuxta tropologiam contra hereticos quidam hoc dictum arbitrantur, qui cum mouerint pedes suos de oriente, ueniunt in campum Sennaar, qui interpretatur excussio dentium, et edificant ciuitatem confusionis turremque superbie. Isti domus domibus, id est, dogmata coniungunt dogmatibus. Quibus dicitur per Micheam: »Nolite edificare in domo derisum ,« ne super fundamentum Christi quod Paulus apostolus posuit ,  et in quo debuerant edificare aurum, argentum, lapides pretiosos, e contrario edificent ligna, fenum, stipulam, quorum finis incendium est. De huiuscemodi domibus Saluator in Euangelio loquitur: »Omnis qui audierit uerba mea, et non fecerit ea, assimilabitur uiro stulto, qui edificat domum suam super arenam. Descendit pluuia, uenerunt flumina, flauerunt uenti, et impegerunt in domum illam, et cecidit: et fuit ruina domus illius magna.« Tam diu autem querunt heretici noua ueteribus iungere, et eadem recentioribus immutare, donec et sensus humanus et sermo deficiat. Hoc interim dictum sit ad illius temporis populum et ad hereticos. Ceterum et nostris principibus preceptum poterit coaptari, qui in morem Pharaonis et Aegyptiorum opprimunt filios  Isrel per potentiam ; nec meminerunt scriptum: »Ducem te constituerunt, ne eleueris; sed esto inter eos quasi unus ex ipsis .« Et illud quod in Euangelio Dominus loquitur: »Sin autem dixerit seruus ille in corde suo: Moratur dominus meus uenire, et ceperit percutere seruos et ancillas, comedere et bibere, et inebriari, ueniet dominus serui illius in die qua non putat, et hora quam nescit: et diuidet eum, et partem eius ponet cum infidelibus .« Discipulos quoque suos in Euangelio his preceptis erudit: »Scitis quoniam principes gentium dominantur eorum, et qui maiores sunt, potestatem exercent in eos: non sic erit inter uos. Sed qui uoluerit in  uobis magnus esse, fiat minister .« Et qui uoluerit esse primus, sit omnium seruus. Sicut filius hominis non uenit ministrari, sed ministrare, et dare animam suam redemptionem pro plurimis. Multa sunt si uoluero de sacris Scripturis reuoluere, ubi maiorum superbia cercetur, et ad humilitatem omnes domini prouocantur, dicentis, Discite a me quia mitis sum, et humilis corde.

»Statera iusta, et ephi iustum, et batus iustus erit uobis. Ephi et batus equalia et unius mensure erunt, ut capiat decimam partem batus, et decimam partem ephi, iuxta mensuram cori erit equilibratio eorum. Siclus autem uiginti obolos habet. Porro uiginti sicli, et uiginti quinque sicli, et quindecim sicli minam faciunt.«  Dicamus  ergo iuxta Hebraicum et litteram, et quid nobis uideatur in singulis apertius explicemus. Statera, que Hebraice dicitur mozene, in his intelligitur que appenduntur; epha, que in Greco sermone corrupte dicitur ephi, ad mensuram pertinet uariarum frugum, uerbi gratia, tritici, hordei, leguminum. Porro batus, qui Hebraice appellatur bati, eadem mensura est que et ephi, et in speciebus tantum liquidis uini et olei, et istiusmodi. Corus triginta habet modios, et in utraque mensura, hoc est tam aridarum quam liquentium, tenet principium. Decima pars cori in his que modio mensurantur, appellatur epha, id est, tres modii, et decima pars cori in speciebus liquidis uocatur batus siue uadus, ut eiusdem mensure sit epha et batus. (Maurus. Unde in Lege iubetur  : »Decima pars ephi conspersa oleo,« quod mensuram habebit quartam partem hin: »et libum ad uina fundenda eiusdem mensure« dari in holocaustum. Mensura ergo ephi, que tres habet alias mensuras, sancte Trinitatis significat fidem, cuius decimam iubemur offerre, id est, credulitatem incarnationis Christi, que in Lege nobis plenissime commendatur, siue obseruantiam ipsius decalogi. Iubemur simul offerre oleum, hoc est caritatem et misericordiam. Iubemur et uinum ad libamentum, id est, gratiam spiritalem, siue communicationem passionis Christi, et hec iuxta partitionem mensure hin, hoc est secundum distributionem perfecte deuotionis.  Porro siclus, qui Grece dicitur stater, uiginti habet obolos. Mina  uero, que appellatur mna, habet siclos sexaginta, qui faciunt obolos mille ducentos. Quod autem dicitur, uiginti sicli et uiginti quinque sicli, et quindecim sicli minam faciunt, lectorem turbare non debet. Idcirco enim difficultas in numeris ponitur, ut intentum animum faciat auditoris. Unde et multa dicuntur in parabolis et enigmatibus, »ut qui habet aures audiendi, audiat .« Omnis quippe prophetia obscuritate continet ueritatem, ut discipuli intrinsecus audiant, uulgus ignobile et foris positum nesciat quid dicatur. Precipit ergo Scriptura diuina ut iusta sint pondera, dicens: »Non erit in marsupio tuo mensura grandis et minor, statera uera et iusta erit uobis, et mensura uera  et iusta erit uobis .« Et in Prouerbiis dicitur: »Statera grandis et minor, abominabile est utrumque in conspectu Dei .« Quod quidem non solum in commerciis et in usu quotidiane uite nobis est obseruandum, sed in omnibus custodienda iustitia, dicente Scriptura: Sermonibus tuis facies stateram et appendiculum, ut et in uerbis et in opere et cogitationibus omnia pondere et ratione faciamus. Obolum autem, hoc est uicesimam partem sicli siue stateris, esse minimam portiunculam in alio loco legimus: eius qui fidelis est totus mundus diuitiarum: illius autem qui infidelis est neque obolus, quasi aliis uerbis dixerit: Infidelis nichil in uerbo possidet, sed etiam minima indiget portione. De quo alio uerbo in Euangelio dicitur:  »Non egredietur inde nisi reddat nouissimum quadrantem ,« hoc est, etiam extremum nummum et minutum. Legimus decem mnas singulis seruis ad negotiandum traditas. Et in alia parabola, inter seruos talenta diuisa, et debitorem quingentorum denariorum et quinquaginta, et operarios uinee qui singulos accipiunt denarios, et mulierem uiduam que drachmam perdiderat, et uix eam lucerne accensione reperit . Que omnia quem sensum habeant, non est huius temporis disserere.

»Et he sunt primitie quas tolletis, sextam partem ephi de coro frumenti, et sextam partem ephi de coro hordei. Mensura quoque olei. Batus olei decima pars cori est, et decem bati eorum faciunt,  quia decem bati implent eorum.«  Dicamus igitur primum iuxta litteram, , hoc est decimam partem omnium frugum Leuitice tribui populus ex lege debebat. Rursum ex ipsius decimis Leuite, hoc est inferior ministrorum gradus decimas dabat sacerdotibus, et hec est que appellabatur . Erant quoque et alie decime quas unusquisque de populo Isrel in suis horreis separabat ut comederet eas, cum iret ad templum in urbe Ierusalem, et in uestibulo templi, et sacerdotes ac Leuitas inuitarent ad conuiuia. Erant autem et alie decime, quas pauperibus recondebant. At uero primitiua que de frugibus offerebant, non erant speciali numero definita, sed offerentium arbitrio derelicta. Traditionemque accepimus Hebreorum non  Lege preceptam, sed magistrorum arbitrio inolitam, qui plurimum quadragesimam partem dabat sacerdotibus, qui minimum sexagesimam, inter quadragesimam et sexagesimam licebat offerre quodcumque uoluissent. Quod igitur in Pentateucho dubium derelictum est, hic specialiter definitur propter sacerdotum auaritiam, ne amplius a populo exigant in primitiis deferendis, id est, ut sexagesimam partem offerant eorum que gignuntur e terra. Si enim corus, qui Hebraice appellatur omer et a Septuaginta dicitur , triginta habet modios tam in aridis speciebus quam in liquentibus, epha quoque et batus, iuxta quod supra diximus, decima pars est cori, precipiturque ut sexta pars tam ephi quam bati detur sacerdotibus  in primitiis offerendis que de tribus modiis dimidium facit modium, perspicue supputatur sexagesimam partem primitiarum sacerdotes accipere debere. Hec interim iuxta litteram et iuxta Hebraicam ueritatem, et sensisse et audisse sufficiat. Nunc reuertamur ad intelligentiam spiritalem, in qua primum querendum quomodo dicatur: »Honora Dominum de iustis tuis laboribus, et da ei de fructibus iustitie tue, ut impleantur cellaria tua frumento, et uino torcularia tua redundent ;« ut postquam obtuleris primitias laborum tuorum atque uirtutum, et dixeris, ecce nunc ego attuli tibi primitias fructuum terre, quos dedisti mihi, Domine: merearis audire: »Benedictus tu in ciuitate, et benedictus tu in agro; benedicti filii uteri tui, et genimina  terre tue, et fructus iumentorum tuorum,« etc.  Et possideas iuxta Apostolum  omnem benedictionem spiritualium in celestibus in Christo, dum quidquid habes, non tue putas esse uirtutis, sed eius misericordie, qui fruges dedit. Et siquidem tantam habuerimus scientiam Scripturarum, ut mystica queque pandamus et doceamus homines, id est, rationale animal, damus primitias frumenti nostri. Si autem post anagogen puram tantum sequamur historiam, que simplices nutrire potest, iuxta illud quod scriptum est: »Homines et iumenta saluos facies, Domine,« damus primitias hordei nostri, quod hordeum seuit et Isaac, sed in terra alienigenarum, et ortum est ei centuplum. Qui hordei dat primitias, potest dicere: »Dominus  pascit me, et nichil mihi deerit, in loco pascue ibi me collocauit: super aquas refectionis educauit me .« Qui autem rationalia pascit animantia, uertit sententiam, et dicit: »Preparasti in conspectu meo mensam aduersus eos qui tribulant me .« Et postquam olei et uini obtulerit primitias, iungit et loquitur: »Impinguasti in oleo caput meum, et calix tuus inebrians quam preclarus est ,« illo oleo quod absque fece mundissimum ad lucernam Domini preparatur. Quod qui parauerit, exhilaratur facies eius in oleo, oleo exsultationis quo Christus unctus est pre participibus suis , et effectus oliua cum propheta cantabit: »Ego autem sicut oliua fructifera in domo Domini ,« et illo uino quod de uera uite  redundat in torcularibus Saluatoris, dicente Domino: »Ego sum uitis, uos propagines, Pater meus agricola .« De his torcularibus tres psalmos legimus, octauum, et octogesimum, et octogesimum tertium, qui omnes ad Ecclesie sacramenta referuntur. Et in ueteri quidem Lege absque mensura erant et numero primitie: »Non enim ad mensuram Deus spiritum dabat .« In secunda autem edificatione templi, quod Ezechielis prophetia continet, certa mensura est, id est sexagenarius numerus, quo mundus expletur, ut dicitur nobis: »In qua mensura mensi fueritis, remetietur uobis .«

»Et arietem unum de grege ducentorum, de his  que nutriuit Isrel in sacrificium, et in holocaustum, et in pacifica ad expiandum pro eis, ait Dominus Deus. Omnis populus terre tenebitur primitiis his principi in Isrel. Et super principe erunt holocausta, et sacrificium, et libamina in solemnitatibus, et in Kalendis et in sabbatis, in uniuersis solemnitatibus domus Isrel. Ipse faciet pro peccato sacrificium et holocaustum et pacifica ad expiandum pro domo Isrel.« Supra dixit quota pars eorum que appenduntur, mensure quoque tam aridarum specierum quam liquentium, debeat offerri principi. Nunc eumdem primitiarum in animantibus tenet ordinem, ut unum de grege ducentorum arietum iubeat offerri, quos nutrit Isrel in sacrificium, et in holocaustum et in pacifica ad expiandum pro  populo, ait Dominus Deus. Quod nos interpretati sumus »de his que nutrit Isrel,« in Hebraico scriptum est, memmasce, quod Aquila et Symmachus interpretantur , Septuaginta et Theodorio, , quod alterum de irriguis, alterum de canalibus siue piscinis sonat, ut uidelicet primitie principis non alibi nisi in irriguis nutriantur. Et quomodo in superioribus legimus, sexagesimam partem debere offerri principi, de his que appenduntur, et que mensure subiacent, sic nunc ducentesima pars animantium iubetur offerri, et huiuscemodi legis preceptis omnem populum esse subiectum, ut offerat duci siue principi, quod uidelicet per illum holocausta et sacrificia et libamina in singulis solemnitatibus offerantur pro populo, et expietur  domus Dei. Ex quo animaduertendum, quod quomodo populus debitor est primitiarum offerendarum principi, sic princeps debitor est populi offerre pro eo uictimas. Quem iuxta tropologiam non alium intelligere possumus, nisi Dominum Saluatorem: iste de ducentis animantibus suscipit arietem, siue, ut significantius Hebraicus sermo demonstrat, , quod ad cuncta animantia, et non proprie ad arietem referri potest. Et suscipit animal uel arietem qui nutritus est in locis irriguis, sanctarum uidelicet Scripturarum, et potest dicere: »Dominus pascit me, et nichil mihi deerit, in loco pascue ibi me collocauit: super aquas refectionis educauit me .« Hec erant irrigua, imo et canales ad quos et Iacob ducebat pecora sua , ut in ipsis  biberent atque conciperent, et iuxta uirgarum colorum fetus ederent Domino; pro sacrificio Aquila et Symmachus donum interpretantur: quod in Hebraico dicitur Manaa, et proprie non pertinet ad hostiam, sed ad ea que ex simila et polenta, et oleo offeruntur in sacrificio. Holocaustum uero est, quod totum offertur Deo et sacro igne consumitur. Pacifica, quando reconciliamur Deo, et pro nobis Apostolus loquitur: »Precamur pro Christo, reconciliamini Deo .« Et in alio loco: »Deus erat in Christo mundum reconcilians sibi .«

Iste autem princeps, cui primitie de animantibus offeruntur, ipse est et rex, ut in crucis quoque titulo demonstratur Hebraicis et Grecis litteris ac Latinis,  nitentibusque Iudeis ut deponeretur titulus triumphalis, gentium in Pilato turba respondit - »Quod scripsi scripsi.« »Sub principe, inquit, erunt .« Pulchre sacerdotalis dignitas commonetur cui subiecta sit officio, ut sciat se sacrificium, et libamina que offeruntur ex humo pro populo offerre debere in cunctis solemnitatibus, tam uidelicet in Kalendis, id est neomeniis, quam in sabbatis, quando tenebris cuncta operientibus, lunaris exordium luminis est. Et in requie sabbatorum, ut faciat uidelicet pro peccato ad expiandum pro domo Isrel, que est Ecclesia Dei uiuentis, columna et firmamentum ueritatis: ista est enim domus uiuentis Dei, et domus Isrel, que expiatione suorum indiget peccatorum. Quia ergo festorum leges habemus in manibus, et inde  nunc sermo est, requiramus diligentius qui sit ordo festiuitatum, ut ex ipsis ordinibus et sacrificiorum ritu colligere possimus qualiter unusquisque ex suis actibus et conuersationibus sanctis Deo festiuitatem possit parare. Prima ergo est festiuitas Dei, que appellatur indesinens. De his enim mandatur que indesinenter, et sine ulla prorsus interruptione matutinis et uespertinis sacrificiis offerantur. Mandans igitur festiuitatum ritus, non primo statim uenit ad festiuitatem Pasche, neque ad Azymorum, neque ad Scenopegie, aliasque de quibus precipitur, sed hanc primam posuit in qua sacrificium indesinens mandat offerri, quo scilicet agnoscat quis ille uult esse perfectus et sanctus, quia non aliquando quidem agenda est Deo, aliquando non agenda festiuitas:  sed semper et indesinenter iustus agere debet diem festum. Sacrificium namque quod indesinenter, et in matutinis et in uespertinis mandatur offerri, hoc indicat, ut et in lege ac prophetis que matutinum tempus ostendunt, et in euangelica doctrina que uespertinum, id est, in uespera mundi Saluatoris ostendit aduentum, indesinenti intentione persisteret. Has ergo tales festiuitates Dominus dicit: »Et obseruabitis dies festos meos.« Dies ergo festus Domini est, si ei sacrificium indesinenter offeramus, si sine intermissione oremus; ita ut ascendat oratio nostra, sicut incensum in conspectu eius mane, et eleuatio manuum nostrarum fiat ei sacrificium uespertinum . Est igitur prima solemnitas iugis sacrificii uel indesinentis, que a cultoribus  Euangelii eo modo quo supra exposuimus, debet expleri. Sed quoniam, sicut propheticus sermo perdocuit , dies festi peccatorum conuertuntur in luctum, et cantica eorum in planctum; certum est quia qui peccati, et agit dies peccati, agere non potest diem festum: et ideo illis diebus quibus peccat, offerre non potest indesinens sacrificium Deo. Sed ille offerre potest, qui indesinenter custodit iustitiam, et conseruat semetipsum a peccato. Qua die autem interruperit et peccauerit, certum est quod in illa die non offert sacrificium indesinens Deo. Que est autem festiuitas sabbati, nisi illa de qua Apostolus dicit: »Relinquetur ergo sabbatismus, hoc est sabbati obseruatio, populo Dei .« Relinquentes  ergo Iudaicas sabbati obseruationes, qualis debeat esse Christiano sabbati obseruatio uideamus. Die sabbati nichil ex omnibus mundi actibus oportet operari. Si ergo desinas ab omnibus secularibus operibus, et nichil mundanum geras, sed spiritalibus operibus uaces, ad ecclesiam conuenias, lectionibus diuinis et tractatibus aurem prebeas, de celestibus cogites, de futura spe sollicitudinem geras, uenturum iudicium pre oculis habeas, non respicias ad presentia et uisibilia, sed ad inuisibilia et futura: hec est obseruatio sabbati Christiano: sed hec et Iudei obseruare deberent. Denique etiam apud ipsos si faber, si structor, et si qui huiusmodi opificum fuerit, otiatur in die sabbati. Lector autem legis diuine uel doctor non desinit a bono opere, et tamen  sabbatum non contaminat. Si enim dicit ad eos: »Aut non legistis quia sacerdotes in templo sabbatum uiolant, et sine crimine sunt? «

Qui ergo cessauit ab operibus seculi et spiritalibus actibus uacat, iste est qui sacrificium sabbati et diem festum agit sabbatorum. Neque onera portat in uia. Onus enim est omne peccatum, quemadmodum dicit et Propheta: »Sicut onus graue grauata sunt super me .« Neque enim ignem accendit illum, scilicet ignem de quo dicitur: »Ite in lumine ignis uestri, et in flamma quam accendistis in sabbato unusquisque .« Sed et in loco suo et non procedit ex eo. Quis ergo est locus eius? Anime scilicet spiritalis. Iustitia locus eius, ueritas, sapientia, sanctificatio, et omnia que Christus est  locus anime est. Ex quo loco eam non oportet exire, ut uera sabbata custodiat, et diem festum in sacrificiis exigat sabbatorum, sicut et Dominus dicebat: »Qui manet in me et ego in eo .« Quod autem diximus uera sabbata, si altius repetamus que sint uera sabbata, ultra hunc mundum est uera sabbati obseruatio. Quod enim scriptum est in Genesi , quia requieuit Deus in die sabbati ab operibus suis, non uidemus uel tunc factum esse in die septima uel etiam nunc fieri. Semper Deum uidemus operari, et nullum sabbatum est, in quo non Deus operetur, in quo non perducat solem suum super bonos et malos, et pluat super iustos et iniustos . »In quo non producat in montibus fenum, et herbam seruituti hominum ,« in quo non percutiat et sanet, deducat ad infernum et reducat, in quo non occidat et uiuere faciat. Unde et Dominus in Euangeliis, cum Iudei prescriberent sibi de operatione et curatione sabbati, respondit eis: »Pater meus usque modo operatur et ego operor .« Ostendens per hec in nullo huius seculi sabbato requiescere Deum, a dispensationibus mundi, et a prouisionibus generis humani. Nam creaturas quidem fecit ex initio et substantias protulit, quantas sibi sciebat ut pote rerum conditor, ad perfectionem mundi posse sufficere: sed usque ad consummationem seculi, ab earum prouisione et dispensatione non cessat. Erit ergo uerum sabbatum, in quo requiesceret Deus ab omnibus  operibus suis, seculum futurum, tunc cum aufugiet dolor et tristitia et gemitus, et erit omnia et in omnibus Deus. In quo sabbato concedat etiam nobis Deus diem festum agere secum, cum sanctis angelis suis festa celebrare; offerentes sacrificium laudis, et reddentes Altissimo uota nostra. Tunc fortassis et sacrificium indesinens, de quo supra exposuimus melius offeretur: tunc enim melius indesinenter assistere anima poterit Deo et offerre sacrificium laudis per pontificem magnum, qui est sacerdos in eternum, secundum ordinem Melchisedech. Tertia festiuitas ponitur Neomenie dies, in qua offertur et hostia sicut scriptum est: »In calendis autem,« id est, in mensium exordiis, »offeretis holocaustum Domino,« etc. Neomenia autem dicitur noua luna.  Est ergo et ista festiuitas, cum luna innouatur. Noua autem dicitur cum soli proxima fuerit effecta et ualde ei coniuncta, ita ut sub claritate eius lateat. Sed mirum fortasse uideatur, immo superfluum lex diuina mandare. Quid enim religionis condecet lune noue, id est, cum coniungitur soli et adheret ei obseruare festiuitatem. Hec si secundum litteram considerentur, non tam religiosa quam superstitiosa uidebuntur. Sed sciebat Apostolus Paulus, quia non de his loquitur lex, neque ullum ritum quia Iudeis obseruari uidetur sanctus Spiritus precipit, et ideo ad eos, qui fidem Dei susceperunt, dicebat: »Nemo ergo uos iudicet in cibo aut in potu aut in parte diei festi aut neomenia aut sabbato, que sunt umbre futurorum .« Si ergo umbra futurorum  est, sabbatum, de quo pro uiribus supra explicauimus; et neomenia umbra futurorum est: certum est quia et cetere festiuitates similiter umbre sunt futurorum. Sed nunc de neomenia uideamus. Diximus quia neomenie festiuitas appellatur, cum luna innouari ceperit et soli proxima fieri penitusque coniuncta. Sol iustitie, Christus est. Huic si luna, id est, Ecclesia sua, que lumine ipsius repletur, iuncta fuerit, et penitus ei adheserit, ita ut secundum uerbum Apostoli: »qui se iungit Domino, unus cum eo spiritus fiat ,« tunc festiuitatem neomenie agit. Tunc enim noua efficitur, cum abiecerit ueterem hominem, et induta fuerit nouum, »qui secundum Deum creatus est ,« atque ita merito innouationis solemnitatem,  que est neomenie festiuitas, gerit. Tunc denique est, quando neque uideri neque comprehendi humanis aspectibus potest. Anima enim cum totam se sociauerit Domino, et in splendorem lucis eius tota concesserit, nichilque omnino terrenum cogitat, nichil mundanum requirit, nec hominibus placere studet, sed totam se sapientie lumini, totam calori sancti Spiritus mancipauerit, subtilis et spiritalis effecta, quomodo cerni ab hominibus aut humanis potest conspectibus apprehendi? Animalis namque homo intelligere et discernere non potest spiritalem. Et ideo dignissime diem festum aget et hostiam neomenie Domino, utpote per ipsum innouata iugulabit. Quarto in loco ponitur inter festiuitates Dei  Pasche solemnitas, in qua festiuitate agnus occiditur. Sed uide tu Agnum uerum, Agnum Dei, Agnum qui tollit peccata mundi, et dicito quia »Pascha nostrum immolatus est Christus .« Iudei carnali sensu comedant carnes agni, nos autem comedamus carnem uerbi Dei. Ipse enim dixit: »Nisi comederitis carnes meas, non habebitis uitam in uobis ipsis .« Hoc quod modo loquimur carnes sunt uerbi Dei, si tamen non quasi infirmis olera, aut quasi pueris lactis alimoniam preferam: si perfecta loquimur, si robusta, si fortia, carnes uobis uerbi Dei apponimus comedendas. Ubi enim mysticus sermo, ubi dogmaticus et Trinitatis fide repletus profertur ac solidus, ubi futuri seculi, amoto uelamine littere, legis spiritalis sacramenta panduntur,  ubi spes anime a uulsa de terris iactatur in celos, et in illis collocatur »que oculus non uidit, nec auris audiuit, nec in cor hominis ascenderunt ,« hec omnia carnes sunt uerbi Dei, qui potest perfecto intellectu uesci et corde purificato, ille uere festiuitates pasche immolat sacrificium, et diem festum agit cum Deo et cum angelis eius. Post hanc imo continuata huic festiuitas sequitur azymorum, quam merito celebrabis, si extermines omne fermentum malitie et nequitie ab anima tua, et azyma sinceritatis ueritatisque custodias . Neque enim putandum est omnipotentem Deum leges hominibus pro fermento scribere, et per ea iubere exterminari animam de populo; si qua forte parum aliquid fermenti huius ex farina conspersi in domo sua habuisse  deprehendantur, eamque curam magnopere fuisse diuine maiestati qua fermenti huius causa intantum se dicat offendi, ut animam, quam ipse ad imaginem et similitudinem suam fecit, exterminari pro hoc iubeat et euerti. Non mihi uidetur hec diuinis legibus digna esse intelligentia, sed illud magis est, quod horrescit, merito horrescit Deus, si malitie, si ire, si nequitie spiritu infirmetur anima et intumescat ad flagitia; hec non uult esse in anima Deus, et tale fermentum nisi abiecerimus de domo anime nostre, merito exterminabimur. Sed ne contemnas, etiamsi paruam uideris intra te fermentari malitiam, quia »modicum fermentum totam massam corrumpit .« Et ideo neque de paruo peccato negligas, quoniam ex uno peccato generatur et aliud. Sicut enim ex iustitia  generatur iustitia, ex castitate castitas (si enim primo tenuiter castus esse ceperit, accepto castitatis fermento, quotidie castior efficitur: ita et qui semel intra se, licet paruum malitie reposuerit fermentum, quotidie semetipso nequior efficitur ac deterior. Et ideo si uis agere azymorum festiuitatem cum Deo, ne paruum quidem malitie fermentum intra te residere patiaris. Post hanc sequitur sexta festiuitas, que dicitur Nouorum, id est, primitie de nouis offeruntur. Ubi enim seminatus fuerit ager, diligenter excultus, atque ad maturitatem peruenerit seges, tunc in fructuum perfectione festiuitas Domini geritur. Si ergo et tu uis nouorum diem festum agere cum Domino, uide quomodo semines, aut ubi semines, ut possis tales  metere fructus, ex quibus letari facias Deum, et agere diem festum. Quod aliter implere non poteris, nisi audias Apostolum dicentem: »Qui seminat in spiritu, de spiritu metet uitam eternam .« Si sic semines, et sic metas, uere diem festum agis nouorum. Propterea denique et propheta admonet, dicens: »Innouate in uobis noualia, et nolite seminare super spinas .« Qui ergo cor suum et interiorem hominem renouat de die in diem, iste sibi innouat noualia, et non seminat super spinas, sed super terram bonam, que reddat ei fructum tricentesimum aut sexagesimum aut centesimum . Iste ergo est, qui in spiritu seminat et colligit fructus spiritus. Fructus autem spiritus primus omnium est gaudium . Et merito diem  festum nouorum fructuum agit, qui gaudium metit; precipue qui simul metat et pacem et patientiam, et bonitatem et mansuetudinem, aliosque horum similes fructus colligat, dignissime nouorum fructuum festiuitatem Domino aget.

Tunc deinde sequitur festiuitas Septimanorum. Sicut enim inter dies, septimus quique dies obseruatur sabbatum, et est festiuitas, ita ut inter menses septimus quique mensis sabbatum sit mensium. Agitur ergo in eo festiuitas, que dicitur Sabbata sabbatorum, et fit in die prima mensis memoria tubarum. Sed quis est qui festiuitatem gerat memorie tubarum, nisi qui potest scripturas propheticas et euangelicas atque apostolicas, que uelut celesti quadam personant tuba, mandare memorie, et intra thesaurum  cordis sui recondere? Qui ergo hec facit et in lege Domini meditatur die ac nocte , iste festiuitatem gerit memorie tubarum. Sed et si qui potest gratias illas sancti Spiritus promereri, quibus inspirati sunt prophete, et psallens dicere: »Canite in initio mensis tuba, in die insignis solemnitatis eius , et qui scit in Psalmis iubilare, digne Deo agit solemnitatem tubarum. Est adhuc et alia festiuitas cum affligunt animas suas et humiliant, sed non festa celebrantes. O mira festiuitas! Dies festus uocatur afflictio anime. »Hic enim, inquit, dies est propitiationis, decima die mensis septimi.« uides ergo, si uis diem festum agere, si uis ut letetur Deus super te, afflige animam tuam et humilia eam. Non ei permittas explere desideria  sua, nec concedas ei lasciuius euagari, sed in quantum fieri potest, afflige et humilia eam. Denique et Pasche festiuitas et azymorum panem afflictionis habere dicitur. Nec potest quis agere diem festum, nisi afflictionis panem manducauerit, et manducauerit pascha cum amaritudine. »Manducabitis enim, inquit, azyma cum amaritudine.« uides ergo quales sunt festiuitates Dei. Non recipiunt dulcedinem corporalem; nichil remissum, nichil uoluptuosum, aut luxuriosum uolunt, sed afflictionem anime, et amaritudinem, humilitatemque deposcunt: quia »qui se humiliat, ipse exaltabitur « apud Deum. Hoc ergo deposcit et propitiationis dies. Cum enim afflicta fuerit anima et humiliata in conspectu  Domini, tunc ei propitietur Deus: et tunc ad eam uenit ille, quem proposuit Deus propitiatorium per fidem in sanguine suo Christus iehsu Dominus et Redemptor eius . Iam uero ultimus dies festus Dei, qui sit, quo Deus letatur in homine, uideam. Scenophegia, inquit. Letatur ergo super te, cum uiderit in hoc mundo in tabernaculis habitantem, cum te uiderit non habere fixum et fundatum animum ac propositum super terras, nec desiderantem que terrena sunt, nec umbram uite huius quasi possessionem propriam et perpetuam deputantem, sed uelut in transitu positum, et ad ueram illam patriam unde egressus est, paradisi, festinantem ac dicentem: »Incola ego sum et peregrinus sicut omnes patres mei .« In tabernaculis enim  habitauerunt et patres, et Abraham in casulis, id est, in tabernaculis habitauit cum Isaac et Iacob coheredibus remissionis eiusdem. Cum ergo incola fueris et peregrinus in terris, et non est mens tua fixa et radicata in desideriis terrenorum, sed paratus es, ut cito transeas, et paratus es extendere te semper ad anteriora, usquequo peruenias ad terram fluentem lac et mel , et hereditatem capias futurorum: si te, inquam, positum in his uideat Deus, letatur in te, et diem festum aget super te. Hec quidem in presenti. In futuro uero, si uis considerare quomodo dies festi agantur, erige paululum si potes sensus tuos a terra, et obliuiscere paulisper hec que habentur in facie. Describe uero tibi quomodo celum et terra transeat, et transit omnis hic habitus mundi. Celum uero  nouum et noua terra fundetur. Amoue de conspectibus tuis etiam solis huius lucem, et da illi mundo, qui uenturus est, solis huius septuplum lumen: imo potius secundum Scripture auctoritatem ipsum ei da Dominum. Lucem pone, astantes angelos glorie.  Pone uirtutes, potestates, sedes, dominationes, atque omne nomen clarissimarum celestiumque uirtutum, non solum, quod in presenti seculo nominatur, sed quod etiam in futuro. Inter hos omnes considera, et coniice quomodo agi possint dies festi Domini, que ibi festiuitas, que gaudia, que letitie magnitudo. Nam de his quas supra diximus spiritalibus festiuitatibus, etiam si magne sunt et uere precipue cum spiritaliter geruntur in anima, tamen ex parte sunt, non ex integro. Ex parte ergo in hoc mundo sancti agunt diem festum, quia ex parte sciunt, et ex parte prophetant. Cum autem uenerint, que perfecta sunt, destruent ista que ex parte sunt . Sicut enim perfecte scientie cedit ista, que ex parte est, et perfecte prophetie cedit ista, que ex parte  est: ita et perfecte festiuitati, cedit ista, que ex parte est festiuitas. Neque enim, quod perfectum est, mundus iste capere potest; ubi, ut diximus, necessitas corporis, nunc cibum, nunc potum, nunc somnum suggerit, nunc etiam quantamcunque necessario uite presentis sollicitudinem mouet; que omnia interrumpunt sine dubio continuationem festiuitatis Dei. Cum autem uenerit illud, quod dictum est, de his qui restituentur in sancta, si tamen et nos et ex his esse mereamur qui restituendi sunt, qui neque esurient, neque sitient, neque dormitabunt, neque laborabunt, sed erunt peruigiles sicut angelorum uita peruigil dicitur, cum in illum ordinem restitui merebuntur, tunc erit uera et incorrupta festiuitas: cuius festiuitatis princeps et sponsus et Dominus  erit ipse iehsu Christus Saluator noster. Sed his ita prelibatis in singulis festiuitatibus, quas oblationes offerre debeant, sequens liber demonstrat, mysticamque obseruationem earum breui sermone demonstrat.



LIBER DECIMUS NONUS



SEQUITUR CAPUT XLu.


»Hec dicit Dominus Deus: In primo mense, una mensis sumes uitulum de armento immaculatum, et expiabis sanctuarium. Et tollet sacerdos de sanguine  quod erit pro peccato, et ponet in postibus domus, et in quatuor angulis crepidinis altaris, et in postibus porte atrii interioris. Et sic facies in septima mensis pro unoquoque qui ignorauit et errore deceptus est, et expiabis pro domo. In primo mense, quarta decima die mensis, erit uobis pasche solemnitas. Septem diebus azyma comedentur. Et faciet princeps in die illa pro se et pro uniuerso populo terre uitulum pro peccato. Et in septem dierum solemnitate faciet holocaustum Domino: septem uitulos et septem arietes immaculatos quotidie septem diebus, et pro peccato hircum caprarum quotidie; et sacrificium ephi per uitulum et ephi per arietem faciet, et olei hin per singula ephi. Septimo mense, quinta decima die mensis in  solemnitate faciet, sicut supra dicta sunt per septem dies tam pro peccato, quam pro holocausto, et in sacrificio et in oleo.« . Totum capitulum posui, ne diuisum per singula legentis animum  conturbaret. Et primum de interpretationis uarietate dicendum est. Ubi nos interpretati sumus »in quatuor angulis crepidinis altaris,« Septuaginta transtulerunt, »et super quatuor angulos templi et super altare:« Et ubi nos diximus, »pro unoquoque qui ignorauit et errore deceptus est,« illi posuerunt, »pro ignorante et pro paruulo.« In eo quoque ubi nos diximus, »et sacrificium ephi per uitulum, et ephi per parietem faciet, et olei hin per singula ephi;« illorum editio tenet »et sacrificium et coctionem uitulo et coctionem arieti dabis et olei hin coctionis.« In extremo quoque uersiculo, ubi nos diximus, in sacrificio et in oleo, illi dixerunt, »sicut in manaa, sicut in oleo.« In primo, inquit, mense et prima die mensis: haud dubium quin Nisan significat: »sumes  uitulum de armento, non qui domi nutritus sit, sed qui in armento, hoc est, de grege et numero plurimorum. »In septima quoque mensis eiusdem die;« que due solemnitates, hoc est, primi mensis prima dies, eiusdem septima in lege Mosaica non habentur. Quartum decimum autem diem mensis, quo pascha celebratur, et Moyses precipit obseruandum, quando septem diebus azyma comedimus. Quartam uero solemnitatem, de qua dicit: »Septimo mense quinta decima die mensis in solemnitate,« etc., uidetur mihi significare Scenopegiam, quam hic sine nomine posuit. Curramus ergo ad singula, et quid nobis uideatur, breuiter disseramus. Esse solemnitates spiritales et Apostolus docet: »Ne ergo quis uos iudicet in cibo et potu, aut in parte solemnitatis, aut  neomenie, aut sabbatorum, que sunt umbra futurorum .« Et si per Isaiam loquitur Deus: »Neomenias uestras, et sabbata uestra, et diem magnum non suscipio, ieiunium et ferias, et neomenias et solemnitates uestras odit anima mea .« Manifestum est quod qui solemnitates oderit Iudeorum, suos diligat, sabbatum uidelicet quod relictum est populo Dei, ut uideamus que a Deo donata sunt nobis, et loquamur non in doctis humane sapientie uerbis, sed in doctrina spiritus, spiritalibus spiritalia comparantes. In presenti enim seculo, quod in maligno positum est, dies bonos uidere non possumus, sed in nouo. De quibus diebus in carmine Mosaico Spiritus sanctus canit: »Memento dierum antiquitatis, intellige annos generationis generationum  .« De quibus et sanctus loquebatur in psalmo: »Nocte in corde meditabar .« Et iterum: »Et annos eternos in mente habui et meditatus sum.« Qui istum non suscipit intellectum, respondeat quomodo illud possit exponere, quod Isaias de futuro et nouo seculo uaticinatur. »Erit mensis ex mense, et sabbatum ex sabbato, et ueniet omnis caro adorare Dominum ,« quando ueri adoratores nequaquam adorabunt in monte Garizin, nec in Ierusalem, sed in spiritu et ueritate, quando erit celum nouum et terra noua, et liberabitur omnis creatura a seruitute corruptionis in libertatem filiorum Dei, et sol septies tantum lumen accipiet et luna soli comparabitur. Accessimus enim ad montem Sion, quod interpretatur  specula, et ad ciuitatem Dei uiuentis Ierusalem celestem , et ad millia angelorum solemnitates. De qua solemnitate loquitur et alius propheta: »Quid facietis in diebus congregationis, et in diebus solemnitatis Domini .« Hoc est illud quod et alibi dicitur: »Celebra, Iuda, festiuitates tuas, redde uota tua .« Si ergo didicimus solemnitates spiritales, consequenter docebimur et uictimas spiritales. Assumitur uitulus de armento, siue taurus, ut interpretatus est Symmachus, liber et nullo pressus iugo, hoc est, onere peccatorum, et immaculatus, »qui peccatum non fecit, nec dolus inuentus est in ore eius ,« uitulus nouellus, cornua efferens et ungulas, ut in ipso mundetur  et expietur sanctuarium. »Et tollet, inquit, sacerdos de sanguine eius, quod erit pro peccato omnium.« Qui aliis uerbis agnus appellatur, in Exodo et in Euangelio, Baptista Ioanne dicente: »Ecce Agnus Dei, ecce qui tollit peccata mundi .« Sanguis autem ipse est pretiosus, in quo redimimur in passione Domini Saluatoris, cuius carnibus alimur et cruore potamur, quo tanguntur quatuor anguli crepidinis altaris. Quod Theodotio ipsum Hebraicum »posuit azara siue templi, ut Septuaginta transtulerunt, ut sanctificetur domus et altare.« Uniuersa enim mundi elementa hoc sanguine sanctificantur, ut cum quis expiatus fuerit atque mundatus, ingrediatur portam atrii interioris, et possit Domini arcana cognoscere, et consequenter uenire ad  septimam diem mensis primi, et consequi requiem, et Domino offerre sacrificium tam pro ignorantia, de qua Dauid loquitur: »Delicta iuuentutis et ignorantie mee ne memineris ;« quam pro paruulo, qui cum ad perfecti uiri mensuram peruenerit, destruet ea, que paruuli sunt. Et loquitur confidenter: »Dum essem paruulus, quasi paruulus loquebar, sapiebam quasi paruulus ,« siue qui errore deceptus est, et non tam uoluntate quam boni opinione peccauit. Completis autem duabus solemnitatibus primi mensis, hoc est, prime diei, et septime eius, uenit ad quartum decimum diem mensis, in quo Pasche solemnitas est, de qua scriptum est: »Etenim pascha nostrum immolatus est Christus ,« tunc comedimus septem  diebus azyma in requie et securitate rerum omnium, quando fermentum malitie et nequitie destruentes, manducamus azyma sinceritatis et ueritatis, principe nostro cuncta hec pro nobis offerente, et primum pro seipso.

Suscepit enim corpus humanum, et per peccatum destruxit peccatum, qui pro nobis dolet et portat infirmitates nostras. Proinde pro domo sua, quod in Septuaginta scriptum est, sed in Hebraico non habetur, id est, pro Ecclesia et pro omni populo terre, uniuerso uidelicet humano genere. Saluator est enim omnium hominum, et maxime fidelium, et ipse est propitiatio pro peccatis nostris, et non solum pro nobis, sed pro omni mundo. Oblato autem uitulo pro uniuerso populo terre, in septem diebus  reliquis Dominice passionis, septem uituli, et septem arietes immaculati offeruntur quotidie, ut holocausto et igne Dominico concrementur. Septem autem uituli et septem arietes sunt, qui configurantur Dominice passioni, ut imitentur uerum uitulum, et uerum arietem, et sanguine martyrum per septem dies totius mundi peccata purgentur.  Hircus quoque caprarum offertur pro peccato quotidie, septem uidelicet diebus. Si uero quis inueniatur, qui possit uelamen, quod est positum in lectione ueteris testamenti, remouere atque inde querere que sint uera sacrificia, que purificent populum in diebus festis: tunc uidebit quam mira et magnifica sunt, que per hec indicantur que superflua ignorantibus  ac superstitiosa ducuntur. Sed hec quidem Paulus, et si qui ei similes sunt, plenius ab ipsa sapientia et uerbo Dei perfectiusque cognouerint. Nos autem quantum ex ipsorum litteris colligere possumus, in quibus nobis uelut per umbram et imaginem indicia quedam dederunt ad edificationem communem, discutere summatim de sacrificiorum ritu aliqua tentabimus. In pasche festiuitate agnus scribitur esse, qui purificat populum, in aliis uitulus, in aliis hircus, aut aries, uel capra, uel uitula, sicut ex his, que recitata sunt, didicistis. Unus ergo ex his animalibus, que ad purificandum populum sumuntur, est agnus, qui agnus ipse esse dicitur Dominus et Saluator noster: sic enim intellexit Ioannes, qui est maior omnium prophetarum, et signauit de ipso dicens:  »Ecce Agnus Dei, ecce qui tollit peccatum mundi . .« Quod si agnus, qui ad purificandum populum datus est, ad personam Domini et Saluatoris nostri refertur, consequens uidetur, quod etiam cetera animalia, que his eiusdem purificationis usibus deputata sunt, referri debeant, similiter ad aliquas personas, que purificationis aliquid humano generi conferant. uide ergo ne forte sicut Dominus et Saluator noster »quasi agnus ad occisionem ductus ,« et in sacrificium altaris oblatus peccatorum remissionem uniuerso prestitit mundo: ita fortassis et ceterorum sanctorum ac iustorum »sanguis, qui effusus est a sanguine Abel iusti usque ad sanguinem Zacarie prophete, qui interfectus est inter edem  et altare ; alterius quidem sanguis sicut uitule, alterius sicut hirci aut capre, aut alicuius horum fusus est ad expiandum pro parte aliqua populum. Siue ergo hec ad iustorum prophetarumque personas, qui in hoc mundo iugulati sunt, uel eorum qui dicunt: »Quoniam propter te morte afficimur [mortificamur] tota die, estimati sumus ut oues occisionis ,« referenda uideantur, quis facile audeat affirmare? Neque enim hec animalia per speciem, sed per figuram referri ad illam uel illam personam putanda sunt. Nam ipse Dominus iehsu Christus non ideo agnus dicitur, quasi qui mutatus sit, et conuersus in speciem agni: dicitur tamen agnus quia uoluntas et bonitas eius qua Deum repropitiauit, hominibus et peccatorum indulgentiam  dedit, talis exstitit humano generi, quasi agni hostia immaculata et innocens, qua placari hominibus diuina creduntur. Sic ergo si qui iustorum hominum hic pro repropitiatione diuina uelut aries aut uitulus, aut hircus oblatus est, sacrificium ob purificationem populo impetrandam accipi potest: aut non uidetur aries aut hircus holocaustum se obtulisse Paulus pro populo Isrel, cum dicebat: »Optabam autem ego ipse anathema esse a Christo pro fratribus meis, qui sunt cognati mei secundum carnem ?« uis autem scire, quod se hostiam etiam Paulus offerat iugulandam? Audi eum et in aliis dicentem: »Iam enim ego immolor, et tempus resolutionis ,« uel ut in Grecis codicibus  legimus, »reuersionis mee instat.« Sic ergo figuraliter potest uideri, quod alius pro festiuitate nouorum, alius pro festiuitate sabbati, alius pro festiuitate tabernaculorum, quod hircus aut uitulus, aut aries offeratur ad reconciliandum hominibus Deum: donec enim sunt peccata, necesse est requiri et hostias pro peccatis. Nam pone, uerbi gratia, non fuisse peccatum. Si non fuisset peccatum, non necesse fuerat Filium Dei agnum fieri, nec opus fuerat eum in carne positum iugulari, sed mansisset hoc, quod in principio erat Deus uerbum. uerum quoniam introiuit peccatum in hunc mundum, peccati autem necessitas propitiationem requirit, et propitiatio non fit nisi per hostiam: necessarium fuit prouideri hostias pro peccato. Et quoniam peccati ipsius diuerse et  uarie qualitates fuerunt, diuersorum animalium mandantur hostie; procul dubio, que conuenirent uarietatibus peccatorum. Sic ergo efficit alius quidem sanctorum siue angelorum, ut diximus, siue hominum uitulus, qui in illa festiuitate interueniat pro populi delictis: alius autem aries in alia festiuitate, quorum intercessione fiat purificatio pro peccatis. Quod si purificari potuerint homines a peccatis et esse puriores, minuuntur et hostie. Si enim pro peccatis sunt hostie et pro multitudine peccatorum multiplicate sunt, sine dubio et pro exiguitate minuuntur.  Attendendumque diligentius quod in sacrificio ephi per uitulum, et ephi per arietem et olei hin offeruntur, que in lege precepta sunt. In oblatione autem hirci nec ephi, nec, ut LXX transtulerunt,  coctio ponitur, qui pro ephi , hoc est, coctionem interpretati sunt. Hin uero que olei certa mensura est, de qua ante iam diximus, assumit in sacrificio uituli et arietis, ut fomentum luminis sempiterni, et requiem laboris et lassitudinis sanitatem, post placationem peccatorum accipere possimus. In septimo quoque mense, quinta decima die mensis, hoc est, scenophegiarum, idem oblationis et sacrificiorum ordo seruandus est, tam pro peccato, quam pro holocausto, et in sacrificio, et in oleo, ut festiuitatem Domini, fugatis tenebris et orto lumine olei, consequamur, clarioresque habeamus solemnitates, in quibus nobis omnia peccata donantur.



CAPUT XLuI. De sacrificiis Sabbati et Neomenie; per quas portas intrare debebunt, et exire principes et populi ad orandum Deum: de spontaneo holocausto principis, quod princeps possit dare, et de destructione coquinarum.


»Hec dicit Dominus Deus: Porta atrii interioris, que respicit ad orientem, erit clausa sex diebus, in quibus opus fit: die autem sabbati aperietur, sed in die Kalendarum aperietur, et intrabit princeps per uiam uestibuli porte deforis, et stabit in limine porte. Et facient sacerdotes holocaustum eius et pacifica eius, et adorabit super limen porte, et egredietur. Porta autem non claudetur usque ad uesperam. Et adorabit populus terre ad  ostium porte illius in sabbatis et in Kalendis coram Domino. Holocaustum autem hoc offeret princeps Domino in die sabbati, sex agnos immaculatos et arietem immaculatum, et sacrificium ephi per arietem. De agnis uero sacrificium, quod dederit manus eius, et olei hin per singula ephi. In die autem Kalendarum uitulum de armento immaculatum, et sex agni et arietes immaculati erunt, et ephi per uitulum, ephi quoque per arietem faciet sacrificium. In agnis autem sicut inuenerit manus et olei hin per singula ephi.« Priusquam quid ista significent disseramus, ipsa Scripture uerba pandenda sunt. »Porta, inquit, atrii interioris sex diebus«   erit clausa;«nec quelibet porta, sed »que respicit ad orientem,«unde oritur sol iustitie. Porro die sabbati, id est, septimo, in quo requies est, aperietur per singulas hebdomadas, et rursum completis diebus triginta, quando alterius mensis finis et alterius exordium est, id est, neomenia, die uidelicet Kalendarum, aperietur: ut quod priuilegium habet septimus dies in hebdomade, hoc habeat priuilegium mensis exordium. Cur autem aperiatur die septimo, et die Kalendarum porta interioris atrii, que respicit ad orientem, sequens sermo monstrabit. »Et intrabit, inquit, princeps per uiam porte deforis, atrii uidelicet exterioris, et stabit in limine porte,« interioris atrii, que respicit ad orientem. Nec ingredietur atrium interius, sed illo stante alii  sacerdotes facient pro ipso holocaustum, quam oblationem interpretatus est Symmachus, et pacifica, siue que ad salutem pertinent, ut postquam hostia principis sacro igne fuerit concremata, et dux reconciliatus Deo, tunc adorare possit super limen porte interioris atrii, in quo steterit et egrediatur. Quid igitur? post egressionem principis statim porta claudetur! Nequaquam, sed aperta erit usque ad uesperam, ut post principem omnis populus terre adoret contra ostium porte illius: adoret autem in sabbatis et in Kalendis, quando aperitur porta. Et quia supra dixerat: Facient sacerdotes holocaustum eius et pacifica eius, nec significauerat holocaustorum numerum, nunc infert »holocaustum hoc offeret princeps Domino  in die sabbati.« Offeret autem non per se, sed per sacerdotes, de quibus scriptum est: »Et facient sacerdotes holocaustum eius et pacifica eius. Sex, inquit, agnos immaculatos et arietem immaculatum,« ita ut sacrificium arietis mensura ephi sit, que hebraice appellatur epha. Sex autem agnis sit sacrificium, quod offerre potuerit manus eius, qui offert, et per singula ephi, erit olei mensura que appellatur hin: Kalendarum autem, hoc est, neomeniarum dies, hoc habebit priuilegium amplius a die sabbati, ut uitulus immoletur de armento siue taurus immaculatus. Cetera autem, id est sex agni immaculati, et aries immaculatus, et sacrificia eorum ritum sabbati possidebunt. Ita duntaxat, ut sicut in ariete ephi offertur  sacrificii, id est simile et hin olei, ita offeratur et in uitulo. Hec perspicuitatis causa sint posita, nunc spiritalem sensum Domino donante reseremus. Sex diebus, quibus operamur in mundo, porta orientalis atrii interioris clausa nobis est. Postquam autem uenerimus ad diem septimum, id est ad diem sabbati, in quo eterna requies est, siue ad diem Kalendarum, quando post cecam noctem et horribiles tenebras lucis exordium est, aperitur nobis porta orientalis, et si quis nostrum per merita uirtutum ducis nomen et dignitatem fuerit consecutus, per uiam uestibuli porte deforis, hoc est per mundi huius labores, et portam Ecclesie, que adhuc in terrenis finibus posita est, ingredietur: non interius atrium, hoc enim in presenti loco scribitur, sed ad  limen porte interioris, et stabit in ea. Sin autem princeps in presenti scriptura non ingreditur atrium interius, sed stat in limine eius, nulli dubium est nunc ex parte nos uidere, et ex parte cognoscere, et necdum reuelata facie gloriam Domini contemplari. Denique stante principe in limine porte atrii interioris, ceteri sacerdotes, quibus hoc officium delegatum est, quos possumus intelligere uirtutes angelicas, facient pro ipso holocaustum et pacifica. Indigemus enim misericordia Dei, et omnis creatura ad comparationem creatoris immunda est et diuino igne purganda, quo et Isaie  prophete purgata sunt labia, ut postquam per sacrificium pacem receperit, tunc in limine constitutus, adoret omnipotentiam Dei, et se atrii interioris ingressu fateatur  indignum et statim ingrediatur. Postquam autem, qui primus est fuerit egressus, non claudetur usque ad uesperam huius seculi ipsa porta interioris atrii, sed aperta erit, ut populus quoque terre sit ad ostium, et adoret ad eum: nequaquam omni tempore, sed quando requieuerit a peccatis, et, fugatis tenebris, fidei et scientie lumen acceperit. Hoc autem ipsum holocaustum, quod offert princeps per sacerdotes in die sabbati, sex agnorum immaculatorum numero terminatur: pro sex uidelicet diebus, in quibus operamur in mundo: et arietem immaculatum, qui princeps gregis est, ita ut per singulos arietes offeratur in sacrificio ephi, id est, decima pars cori. In agnorum autem sex sacrificio certa mensura non ponitur, »sed quantumcumque dederit manus  eius,« qui offert, hoc est, pro operum qualitate atque mensura: olei autem hin offeret per singula ephi, hoc est oleum quod sibi quinque uirgines preparauerunt, ut ungat similam siue commisceat, et omnis oblatio Dei plena sit lumine ueritatis, et exhilaretur facies offerentis oleum. Die autem Kalendarum, hoc est, die tricesimo, quando primogenita et Leuite numerantur in lege, preter omnem Isrel, de quibus supra diximus, offertur uitulus de armento immaculatus, super quo plenius in priori capitulo disseruimus: et agni sex et arietes immaculati, et cetera que offeruntur in sabbatis ut eternam requiem consequamur, et mereamur audire: »Euge, serue bone, quia in paucis fidelis fuisti, super multa te constituam,  intra in requiem domini tui ;« et non solum ad portam interioris atrii peruenire, sed etiam penetralia eius intrare possimus et illud opere possidere, »Plantati in domo Domini, in atriis domus Dei nostri « florebunt.

»Cumque ingressurus est princeps, per uiam uestibuli porte ingrediatur et per eamdem uiam exeat. Et cum intrabit populus terre in conspectu Domini in solemnitatibus, qui ingreditur per portam Aquilonis ut adoret, egrediatur per uiam porte meridiane. Et qui ingreditur per uiam porte meridiane, egrediatur per uiam porte Aquilonis. Non reuertatur per uiam porte, per quam ingressus est, sed e regione illius egredietur. Princeps autem in medio eorum: cum ingredientibus ingredietur, et  cum egredientibus egredietur. Et in nundinis et in solemnitatibus erit sacrificium ephi per uitulum et ephi per arietem. In agnis autem erit sacrificium sicut inuenerit manus eius, et olei hin per singula ephi.« Princeps ille, de quo supra dictum est, »Et intrabit princeps per uiam uestibuli porte deforis: per eamdem portam ingrediatur et per eamdem egrediatur;« liberi enim arbitrii est, et potestatem habet ponendi animam suam , et rursum resumendi eam, et tam ad nos ueniens, quam ad celestia conscendens, eadem maiestatis sue utitur libertate, denique non querit nundinas, nec solemnitates, nec differentiam ullam obseruat dierum, quia omne tempus ei festiuitas est. Populus autem in nundinis tantum et in solemnitatibus ingreditur  et egreditur, et non per eamdem uiam, sed per alteram atque alteram: scriptum est enim: »Et cum intrabit populus terre in conspectu Domini in solemnitatibus, qui ingreditur per portam Aquilonis ut adoret, egrediatur per uiam porte meridiane;« et qui ingreditur per uiam porte meridiane, egrediatur per uiam porte Aquilonis, non reuertetur per uiam porte per quam ingressus est, sed e regione illius egredietur. Quod non solum his precipitur, qui egrediuntur de Sodomis, et dicitur eis, »ne respicias retrorsum ,« neque illis qui manum mittunt ad aratrum, ut non respiciant ea que post tergum sunt, sed in domo quoque Domini constitutis iubetur, ne post terga respiciant, et reuertantur ad egena et infirma elementa, et incipientes  spiritu, carne consumantur, sed ut de spiritalibus quoque ad maiora procedant et dicant cum Apostolo : »Preteritorum obliuiscens et in priora me extendens,« ut nequaquam ex parte cognoscant et ex parte prophetent , sed ueniant ad perfectum, iuxta eam tamen perfectionem, quam potest capere humana natura, ut intelligamus illud euangelicum: »Et uos cum omnia feceritis dicite, Serui inutiles sumus, quod debuimus facere fecimus .« Unde et Apostolus in eadem Epistola de duabus loquitur perfectionibus; quasi imperfectus enim scribit: »Non quia iam accepi et quasi iam perfectus sim: persequor autem si apprehendam, in quo et comprehensus sum a Christo  .« Statimque quasi perfectus loquitur: »Unum autem posteriorum obliuiscens, ad ea que in priora sunt me extendens, iuxta propositum persequor ad brauium superne uocationis: quotquot ergo perfecti hoc sapimus .« Quomodo enim potest stare sententia, ut qui dixerat non quia iam accepi, aut quia iam perfectus sum, audeat dicere Quotquot ergo perfecti hoc sapimus? Ex quo perspicuum est omnem hominem et uniuersam creaturam, quamuis ad perfectionem uenerit, tamen indigere misericordia Dei et plenam perfectionem ex gratia, non ex merito possidere. Precipitur itaque populo terre, »ut si ingreditur per portam Aquilonis ut adoret, egrediatur per uiam porte meridiane.« Quis est iste populus, cui hoc precipitur? Nempe gentilium,  ut qui derelinquens portam Aquilonis, a quo exardescunt mala super terram, ingressus fuerit templum, non egrediatur nisi per uiam porte meridiane ad portam luminis, ad portam caloris, ad portam in qua sponsus cubat in meridie. Denique dicitur in eodem Cantico canticorum: »Surge, Aquilo; et ueni, Auster .« Qui uero ingreditur per uiam porte meridiane, egrediatur per uiam porte Aquilonis; quisnam ille est populus? scilicet Iudeorum, qui derelinquens portam uie luminis, uadit ad portam Aquilonis de quo dicitur: »Aquilo uentus durissimus ;« nam et olla Ieremie a facie aquilonis accenditur . Dicamus et aliter. Per portam Aquilonis ingreditur, qui peccata dimittit: et egreditur per portam meridianam,  qui uirtutes sequitur. E contrario, si iustus lapsus fuerit in peccatis, ingreditur quidem per portam meridianam, sed egreditur per uiam porte Aquilonis. »Princeps autem, inquit, in medio eorum erit,« ingredientium scilicet et egredientium, iuxta illud quod scriptum est: »Medius inter uos stat, quem uos ignoratis .« Et Apostolus: »An ignoratis quoniam Christus in uobis est ?« Sin autem ignorantibus dicitur, quod medius inter eos stetit Christus, quanto magis scientibus! Sed cum inter scientes Christus steterit, tunc corpus mortuum fiet propter peccatum, et spiritus uiuens propter iustitiam. Ingreditur autem princeps cum ingredientibus, et egreditur cum egredientibus, utrorumque uirtutis atque peccati testis assistens. In nundinis  ergo et in solemnitatibus, sabbatorum uidelicet et Kalendarum, et uniuerse festiuitatis, de qua in anterioribus locuti sumus, tam in uitulo, quam in ariete singula ephi offeruntur in sacrificio. In agnis uero non erit certus numerus, nec uoluntati dimissum arbitrium, sed uiribus quis utetur et bono conscientie, ut quantum potest, non quantum uult offerat: et super omnia olei hin per ephi singula, ut ungatur simila et lucerna accendatur in conspectu Domini, et qui eo utitur possit dicere: »Ego autem sicut oliua fructifera in domo Domini .«

»Cum autem fecerit spontaneum holocaustum aut pacifica uoluntaria Domino, aperietur ei porta que respicit ad orientem, et faciet holocaustum suum,  et pacificia sua, sicut fieri solet in die sabbati, et egredietur claudeturque porta postquam exierit. Et agnum anniculum immaculatum faciet holocaustum quotidie Domino. Semper mane faciet illud. Et sacrificium faciet super eo cata mane, mane sextam partem ephi, et de oleo tertiam partem hin, ut misceatur simile. Sacrificium Domino legitimum iuge atque perpetuum. Faciet agnum et sacrificium et oleum cata mane, mane holocaustum sempiternum.« . Ubi nos legimus immaculatum, et in Hebraico scriptum est thamin. Aquila perfectum interpretatur: et ubi Septuaginta manaa, Theodotio sacrificium, Aquila et Symmachus, donum transferunt. Pro eo autem quod nos diximus spontaneum, Septuaginta , id  est, confessionem uerterunt, et pro principe ducem: hoc enim nasi significat. Adhuc autem sermo de principe est, de quo Isaias loquitur: »Ecce testimonium in gentibus, dedi eum principem et preceptorem in gentibus .« Et Ezechiel: »Et ego Dominus ero eis in Deum .« Et Dauid: »Princeps in medio eorum .« Cum igitur iste princeps fecerit spontaneum, et dixerit »uoluntaria, siue spontanea, oris mei, beneplacita fac, Domine ;« Spontaneum autem holocaustum, ut totum se offerat Deo, et pacifica uoluntaria, quod in prioribus non inuenitur. Scriptum est enim: »Et facient sacerdotes holocaustum eius et pacifica eius,« et de spontaneis ac uoluntariis, quibus nunc dicitur omnino reticetur, ut non necessitate  faciat, sed uoluntate, post holocaustum offerat pacifica et reconcilietur Deo. Unde et uirginitas maior est nuptiis, quia non exigitur nec redditur, sed offertur. Pro pacificis, que Hebraice dicuntur selamin, Septuaginta salutaria interpretantur, ut ipsa reconciliatio pacificorum salus sit offerentis. Cum ergo hoc fecerit princeps, aperietur ei porta, uel iuxta Septuaginta, »aperiet sibi portam que respicit ad orientem,« illam uidelicet portam de qua scriptum est: »Hec porta Domini, iusti intrabunt per eam .« Et unde oritur sol iustitie. »Et faciet, inquit, holocaustum suum et pacifica sua,« de quibus nunc diximus: Faciet autem, quia spontaneum sacrificium est, et non alii pro eo facient sacerdotes, uidelicet sicut fieri solet in die sabbati.  Ergo omni tempore holocaustum et pacificum, quod offertur uoluntarie, reseratam habet portam Domini, nec obseruat sabbatum, sed omnes dies ei reputantur in requiem. Denique postquam obtulerit holocaustum et pacifica, statim egreditur et clauditur post eum ianua, siue claudit ianuam, ut seruetur principi priuilegium suum nec sacrificio eius populo misceantur. Et quia generaliter dixerat »spontaneum holocaustum, aut pacifica uoluntaria Domino,« nec apposuerat taurum siue uitulum, arietem uel ouem hircumque pro peccato, docet, quod sit ipsum holocaustum. »Agnum, inquiens, anniculum, immaculatum faciet holocaustum,« et non certis diebus, sed quotidie;« nec qualibet hora, sed mane »mane  faciet illum,« per singula uidelicet mane, quando, orto sole, lucis exordium est, de quo mane Dauid loquitur in psalmo: »Mane exaudies uocem meam: mane assistam tibi et uidebo .« Mane deprecatur, qui in lucida degere conuersatione dignoscitur. Tunc enim mane dicimus, quando discussis tenebris clari luminis aduentus infulserit. Ecclesia enim, que se cognoscit habuisse tenebras peccatorum et de nocte mundi istius congregata, tunc se exaudiri merito credit, cum in lucem celestis conuersationis erupit: repetit quoque mane, quod necessario mentem lucidam beneficio Domini astare sui semper orationibus sentiebat. Et intuere, quare mane dictum est, scilicet cum in ipso exordio bonorum actuum ueritatem ceperit mens clarificata cognoscere: ne  putares post peccatum moram fieri, qua potuisset audiri, sicut Ezechiel propheta dicit: »Impius quacunque die se auerterit ab impietate sua, omnes impietates eius non erunt in memoriam .« Astare est enim presentem semper assistere. Per hoc autem uerbum religiose deuotionis continuitas indicatur. Ille siquidem bene dicitur Deo astare, qui dignus potest eius conspectibus apparere, sicut Elias de se dixit: uiuit Dominus, in cuius conspectu adsto. Supra dixit: exaudies hic additur: et uidebo; quoniam in illa resurrectione ipsum conspiciet, cui hic sanctis orationibus supplicauit. Qui sit autem iste agnus immaculatus, siue perfectus et anniculus, Isaias plenius docet, dicens: »Sicut ouis ad uictimam ductus est, et sicut agnus in conspectu  tondentis se sine uoce, et non aperiens os suum .« Et Ieremias: » Ego autem sicut agnus innocens ductus ad uictimam non cognoui .« Et Ioannes Baptista: »Ecce Agnus Dei, qui tollit peccatum mundi .« Iste est agnus, qui immolatur in Aegypto, de cuius sanguine armantur postes fidei et exterminator excluditur. Anniculus autem quia predicauit annum Domini acceptabilem et diem retributionis. Nec miretur lector, si idem et princeps est, et sacerdos et uitulus, et aries et agnus, cum in Scripturis sanctis pro uarietate causarum legamus eum Dominum, et Deum, et hominem, et prophetam, et uirgam, et florem, et radicem, et principem, et iudicem, et regem, iustum et iustitiam, apostolum, et episcopum, brachium, seruum,  unigenitum, pastorem, filium et puerum, unigenitum et primogenitum, ostium, uiam, angelum, sagittam et sapientiam, et multa alia: quorum omnium si uoluero testimonia dicere, proprio libro indigent. In holocausto itaque istius agni immaculati et anniculi, qui mane semper offertur, faciet ipse princeps sacrificium siue manaa, et similam, siue donum mane, mane sextam partem ephi, subauditur simile: sexta autem pars ephi dimidius modius est. Si enim ephi decima pars cori est, id est tres modii, nulli dubium quin sexta pars ephi dimidium faciat modium. De oleo quoque mensure hin, tertia pars offertur, ut misceatur siue aspergatur simile sacrificium Domino legitimum iuge atque perpetuum quod nulla intermittitur  die, sed omni tempore orto sole semper offertur ut impleatur, quod in fine capituli huius ponitur: faciet agnum in sacrificium et oleum mane mane holocaustum sempiternum.

»Hec dicit Dominus Deus: Si dederit princeps siue dux donum alicui de filiis suis, hereditas eius filiorum suorum erit, possidebunt eam hereditarie. Sin autem dederit legatum de hereditate sua uni seruorum suorum, erit illius usque ad annum remissionis« , »et reuertetur ad principem. Hereditas autem eius filiis eius erit. Et non accipiet princeps de hereditate populi per uiolentiam, et de possessione eorum, sed de possessione sua hereditatem dabit filiis suis, ut non dispergatur populus  meus unusquisque a possessione sua.«  Huc usque sermo de principe, nunc de heredibus eius precepta tribuuntur, imo de donis, hereditate atque legatis, quibus dare debeat, et quorum sit uel ad tempus uel eterna possessio. Si, inquit, filiis suis dederit uel donum, uel hereditatem, ipsi possidebunt eam, quia eis successionis iure debetur, et de alio ad alium non potest transire possessio. Sin autem dederit uni seruorum suorum legati nomine, tandiu habebit possessionem, quandiu uel septimus annus remissionis, qui dicitur deror uel Iubileus, hoc est, quinquagesimus adueniat, quando omnis emptio atque donatio reuertitur ad priores dominos, ita ut seruus usum habeat pro tempore, et proprietatem possessionis filii principis. Quod autem sequitur: »Et non accipiet  princeps de hereditate populi per uiolentiam,« siue, ut Septuaginta transtulerunt, »ut opprimat eos;« uel, ut Aquila et Symmachus, »ut affligat eos atque contristet;« sed de possessione sua hereditatem dabit filiis suis: suggillat non solum illius temporis sacerdotes, et principes, sed nostros quoque, qui ditiores fiunt sacerdotii dignitate, et preter ea, que sibi Domini dispositione debentur, tollunt a pauperibus per uiolentiam, uel sub honoris nomine diuites spoliant, ut ipsis quoque filiis suis quibus paterna debetur hereditas, nichil debeant derelinquere, nisi quod sibi a parentibus derelictum est. Ergo qui ditior est sacerdos, quam uenit ad sacerdotium, quidquid plus habuerit, non filiis debet dare, sed pauperibus, et sanctis fratribus, et domesticis fidei,  qui uincunt merita liberorum, ut reddat ea que Domini sunt Domino suo, qui loquitur in Euangelio: »Quidquid uni iustorum feceritis, mihi fecistis .« Ipse enim in pauperibus suscipitur hospitio, uisitatur in carcere, nudus tegitur, sitiens bibit, saturatur esuriens, ut non dispergatur populus meus a possessione sua. Si enim licentiam habuerit princeps, uel accipere, uel rapere, uel sub figura honoris tenere, que non sunt sua, et liberis derelinquere, populus, qui in nomine Dei fuerat congregatus, dispergetur in partes, atque lacerabitur, siue iuxta legem, ne paulatim alterius hereditas transeat ad alium, et pereat funiculus diuisionis, per quem forte ad unumquemque uenit hereditas.  Dispergit ergo populum Dei et aufert ab eo possessionem fidei sempiternam, qui aliena dona, uel bona, uel rapina, uel adulatione, uel blanditiis, uel precepto religionis filiis fratribusque et consanguineis derelinquit.

»Et introduxit me per ingressum, qui erat ex latere porte in gazophylacia sanctuarii ad sacerdotes, qui respiciebant ad aquilonem, et ecce erat ibi locus uergens ad occidentem et dixit ad me: Iste est locus ubi coquent sacerdotes pro delicto, ubi coquent sacrificium ut non efferant in atrium exterius, et sanctificetur populus: Et eduxit me in atrium exterius et circumduxit me per quatuor angulos atrii. Et ecce atriolum erat in angulo atrii, atriola singula per angulos atrii. In quatuor angulis atrii  atriola disposita quadraginta cubitorum per longum, et triginta per latum. Mensure unius quatuor erant, et paries per circuitum ambiens quatuor atriola, et culine fabricate erant subter porticus per gyrum. Et dixit ad me: Hec est domus culinarum in qua coquunt ministri domus Domini uictimas populi siue uictimam.«  Hoc enim Hebraice significat Zeba: uir qui calamum tenebat manu, et funiculum cementarii quo edificium metiretur, »introduxit, inquit, me per ingressum, qui erat ex latere porte,« uel post tergum porte, nec posuit cuius porte orientalis australis aut alterius plage, sed reliquit incertum, ut irem ad locum sanctuarii, »et in gazophylacia« siue cubicula sacerdotum, que respiciebant ad aquilonem et ad mare, ad septentrionem  uidelicet et ad occidentem, hanc habente Scriptura sancta consuetudinem, ut pro situ terre Iudee semper mare occidentem uocet. Et considerandum quod locus sacerdotum, ubi pro delicto siue ignorantia et pro peccato coquuntur sacrificia ne cruda offerantur in atrium exterius, ad aquilonem et occidentem positus sit, unde uentus frigidissimus oritur, et ubi solis lumen occumbit. Ex quo ostenditur quidquid ad edulium pertinet, uel pro errore esse, uel pro peccato; sin autem et pro ignorantia offertur sacrificium, quanto magis pro delicti conscientia! Unde et Iob offerebat mane quotidie hostiam pro filiis suis, timens ne per ignorantiam deliquissent . Quod autem sequitur, »ut non offerant in atrium exterius et sanctificetur populus, qui sanctificationi  non fuerat preparatus:« illud significat ne facile non sanctificatis sancta tribuamus, nec mittamus iuxta Euangelium margaritas ante porcos, nec demus sanctum canibus. Denique Moyses tribus diebus ab omni immunditia et ab uxorum complexu uult populum sanctificari , ut accedat ad montem Sina, et sanctificatus sancta suscipiat. Si autem accessuri ad audienda et suscipienda uerba Dei sanctificari iubentur ab uxoribus, manifestum est in lege illud apostolicum contineri: »Nolite fraudare inuicem, nisi forte ex consensu ad tempus, ut uacetis orationi ,« et ex consensu abstinendum ab uxoribus ut uacemus orationi. Post hec scriptum est: »Et eduxit me in atrium exterius, et circumduxit  me per quatuor angulos atrii. Et ecce atriolum erat in angulo atrii, atriola singula per angulos atrii;« in quatuor atriolis anguli atriola disposita. Ille uir quem sepe commemorat, eduxit eum de loco sacerdotum, qui uergebat ad aquilonem, siue qui erat separatus, ubi coquunt sacerdotes pro delicto et pro peccato uel ignorantia. Eduxit autem in atrium exterius. Ex quo intelligimus illud atrium de quo egressus est fuisse interius, et multa esse atria in Scripturis sanctis de quibus legimus: »Qui statis in domo Domini, in atriis domus Dei nostri .« Et in Ioanne: »Et alias oues habeo que non sunt ex hoc atrio, et illas oportet me adducere, et uocem meam audient, et fiet unum atrium et unus pastor .« Hoc enim Grece significat, quod  Latina simplicitas in ouile transtulit.

Quando autem dixit ex hoc atrio, ostendit esse et aliud quod uel in gentium turba ad distinctionem Isrel, uel in celis ad separationem terreni atrii demonstratur, et pro qualitate meritorum unicuique officio atrium delegatum: super quo in anterioribus plenius disputatum est. Hoc autem atrium de quo nunc sermo est, per singulos angulos quatuor habebat atriola, que septuaginta minora uocant, et nos pro facilitate sensus atriola diximus. Quadraginta cubitorum erat per longum et triginta per latum, de quibus numeris in hoc eodem propheta disputasse me memini, quod aliud ad tribulationes et angustias, aliud ad perfectam referatur etatem. Unde quadraginta diebus Moyses et Elias et Dominus atque  Saluator in eremo ieiunarunt. Et ad sacerdotale officium non post uicesimum quintum etatis annum, sed post tricesimum accedunt. Quamobrem et Dominus triginta annorum erat cum uenit ad baptismum. Et in hoc eodem propheta tricesimus annus ponitur in exordio. Ubi igitur cibi, ibi et angustia atque tentatio per que parantur cibi: et ubi perfecti uiri uenerimus ad etatem, ibi calcanda sunt omnia et dicendum: »Habentes uictum et uestitum his contenti sumus ;« et: »Si dederit mihi Dominus cibum ad uescendum, et uestem ad operiendum ,« uel certe illud: »Esca uentri, et uenter escis, Deus autem et hunc et illas destruet .« Neque in futuro manducabimus et bibemus, sed illo uescemur pane qui de celo descendit  . De quo in Psalterio canitur: »Panem angelorum manducauit homo ;« et: »Meus cibus est, ut faciam uoluntatem eius qui me misit .« Quod autem mensura una atriolorum erat quatuor, que atrii maioris angulos possidebat, quatuor mundi significat plagas, quod in sudore uultus nostri comedamus panem , et omnis labor uentri stercorique proficiat, que quatuor atriola uel unus paries ambiebat. Et culine fabricate erant subter porticus per gyrum, uel propinqua habebant accubita, ut ubi cibi, ibi et mensarum preparatio. Et ne forsitam ignoraret Propheta quid essent, que cerneret, dixit ad eum: Hec est domus culinarum in qua coquent ministri Domini  uictimas populi: populi quidem uictime, que offeruntur pro delicto siue peccato et ignorantia, sunt alimenta et refrigeria sacerdotum, ut meminerint nichil se aliud debere appetere, cum etiam in templo carnes ad eorum refrigeria preparate sint.  Legitur siquidem in Leuitico ubi commemoratio fit consecrationis Aaron et filiorum eius in sacerdotium de coctione carnium consecratarum ad usum eorumdem sacerdotum, ita precepisse Moysen atque dixisse: »Coquite carnes ante fores tabernaculi et ibi comedite eas, panes quoque consecrationis edite, qui positi sunt in canistro, sicut precepit mihi Dominus dicens: Aaron et filii eius comedent eas. Quidquid autem reliquum fuerit de carne et de panibus, ignis consumet. De ostio quoque tabernaculi non exibitis  septem diebus usque ad diem quo complebitur tempus consecrationis uestre: septem enim diebus finitur consecratio .  Quod etiam ad huiusmodi culinarum significationem non incongrue pertinet. Precipua quoque nunc legislator prouidit ac discreuit mysteria et figuraliter per ea que nunc contemplatus est tradidit, intra Ecclesiam eam perfici, et nullatenus profanorum uisibus et auribus publicari, nec cuilibet uolenti profanandi ea esse facultatem. Unde quia tabernaculum testimonii Dei celum esse, atrium autem tabernaculi huius ecclesiam, quia ipsa est ante celi introitum collocata, ipsa Ierusalem quippe celestis tenet imaginem sicut olim prediximus. In ea carnes sacrificii coqui precepit. Ait enim: »Precepit eis dicens: Coquite carnes  ante fores tabernaculi, et ibi comedite eas.« Quomodo ergo in his non admiranda sit sapientia spiritus? Nullam quippe dubietatem huiusmodi intellectui dereliquit. Propterea carnes cum panibus comedi precipiens, ut nos intelligeremus illud ab eo mysterium dici, quod simul panis et caro est sicut corpus Christi, »panis uiuus, qui de celo descendit.« Et hoc ideo ut illic absolute mystica cena deberet celebrari.

Aaron autem et filii eius illud recte comedunt. Nisi enim Christus rogatus ore sacerdotum ipse uenerit, et cenam sanctificauerit et mitiauerit, ea que aguntur nullatenus sacrificium Dominicum fiunt. Sed hoc quod reliquum est de carnibus et panibus in igne incendi precepit: quod nunc uidemus etiam  sensibiliter in Ecclesia fieri, ignique tradi quecunque remanere contigerit inconsumpta. Ergo ex hoc quod agitur sensibiliter, significatio cuiusdam intelligibilis rei eis qui intendunt prouenit, ut quando ad comestionem sacrificii deficimus, et comedere illud integra non possumus, mente forsan lassescente siue deficiente, utrum ea que uidentur corpus oporteat intelligi Domini, in quod oculis nec angeli possunt prospicere, non relinqui, sed etiam tradi ea igni oportet spiritus, ut ea comedat que nobis sunt ex infirmitate inesibilia: quomodo autem comedat, cum cogitauerimus, uirtuti spiritus esse possibilia, ea que nobis impossibilia uidentur.



CAPUT XLuII. De aquis multis que procedunt de templo, de gratia baptismi, de diuisione terre, quam hereditarie accepit Isrel: de porta ciuitatis, cuius nomen est domus Iude.


»Et conuertit me ad portam domus, et ecce aque egrediebantur subter limen domus ad orientem. Facies enim domus respiciebat ad orientem. Aque autem descendebant in latus templi dextrum ad meridiem altaris. Et eduxit me per uiam porte aquilonis, et conuertit me ad uiam foras portam exteriorem, uiam que respiciebat ad orientem. Et ecce aque redundantes a latere dextro cum egrederetur uir ad orientem, qui habebat funiculum in manu sua, et mensus est mille cubitos, et transduxit me per aquam usque ad talos. Rursumque  mensus est mille, et transduxit me per aquam usque ad genua. Et mensus est mille, et transduxit me per aquam usque ad renes. Et mensus est mille torrentem quem non potui pertransire, quoniam intumuerant aque profundi torrentis, qui non poterat transuadari.«  Pro quo Septuaginta transtulerunt: »Et mensus est mille et non poterat pertransire,« quoniam ferebatur aqua instar precipitis torrentis, qui transiri non potest. Aque iste, que egrediebantur subter limen domus, id est templi non ferebantur ad aquilonem et ad occidentem, sed ad orientem. Et in latere templi dextro, id est ad meridiem, ipsamque meridiem non cuiuslibet loci, sed altaris. Ex quo perspicuum fit sacras esse aquas et Saluatoris nostri significare doctrinam,  iuxta illud quod scriptum est: »De Sion egredietur lex, et uerbum Domini de Ierusalem .« Et in alio loco: »Repleta sunt omnia scientia Domini, sicut aqua multa operiens mare .« De his aquis et Zacarias propheta uaticinatus est dicens: »In illo die egredietur aqua uiuens de Ierusalem, et medium eius in mare primum, medium autem illius in mare nouissimum .« De his aquis et ad Samaritanam Dominus loquebatur: »Si scires quis est qui dicit tibi, Da mihi bibere, tu forsitan petisses eum, et dedisset tibi uiuentem aquam .« Et iterum: »Omnis qui bibit de aqua ista sitiet denuo: qui autem biberit ex aqua quam ego dabo ei, non sitiet in eternum .« Et in templo clamabat atque dicebat: »Si quis sitit, ueniat  ad me et bibat: qui credit in me, sicut dicit Scriptura, flumina de uentre eius fluent aque uiue. Hoc autem dixit de spiritu quem accepturi erant credentes in eum .« Iste sunt aque de quibus Propheta loquebatur in psalmo: »Super aquas refectionis educauit me .« Et Ezechiel: »Assumam uos de gentibus et de terris et aspergam super uos aquam mundam, et mundabimini ex omnibus immunditiis uestris, apparuerunt enim fontes aquarum .« Et in nonagesimo secundo psalmo canitur: »Eleuauerunt flumina Domini, eleuauerunt flumina uoces suas a uocibus aquarum multarum, mirabiles eleuationes maris .« Iste sunt aque Sile, »que uadunt  cum silentio ,« de quibus loquitur Isaias: »Haurietis aquas de fontibus Saluatoris .« Et Psalmista: »Benedicite Domino de fontibus Isrel .« Et idem Isaias de Domino Saluatore: »Iste, ait, habitabit in excelsa spelunca petre fortissime, panis ei dabitur, et aqua illius fidelis: erupit enim in deserto aqua et uallis in terra sitienti .« Diciturque credentibus: »Nolite timere, quoniam redemi te; meus es tu, et si transieris per aquam, tecum ego sum .« Et rursum: »Qui sititis, ite ad aquam .« Et per Ieremiam loquitur Deus: »Duo mala fecit populus meus, me dereliquit fontem aque uiue, et foderunt sibi lacus qui aquam continere non possunt .« Sicut igitur legimus in bonam partem aquas, que egrediuntur  de limine templi et referuntur ad doctrinam Ecclesie, sic sunt aque amare et aque pessime, ad quas Ieremias propheta nos prohibet accedere dicens: »Quid uobis et uie Aegypti ut bibatis de aquis Geon ,« que Hebraice dicuntur sior, id est, turbide atque cenose. De quibus iratus super hereticis loquitur Deus: »Ecce ego cibabo eos angustiis, et dabo eis potum aliquam fellis ,« in qua draco regnat Aegyptius, qui dicit: »Mea sunt flumina, et ego feci memetipsum ,« qui omne excelsum uidet, et ipse est rex eorum qui in aquis sunt. Unde uir ecclesiasticus Dominum deprecatur et dicit: »Saluum me fac, Domine, quoniam intrauerunt aque usque ad animam meam. Infixus sum in limum profundi et non est substantia; ueni in  altitudinem maris, et tempestas demersit me .« Et iterum: »Liberer ab his qui oderunt me et de profundo aquarum. Non me precipitet tempestas aque, nec absorbeat me profundum, neque urgeat super me puteus os suum .« Et in alio psalmo: »Nisi quia Dominus erat in nobis, dicat nunc Isrel, nisi quia Dominus erat in nobis. Cum exsurgerent homines in nos, forsitan uiuos deglutissent nos. Cum irasceretur furor eorum super nos, forsitan aqua absorbuisset nos .« Et sponsa in Cantico canticorum: »Aqua multa non poterit restinguere caritatem, et flumina non demergent eam .« Ista est aqua de qua dicit Osee: »Contempsit me Galaad ciuitas, que operatur uanitates conturbans aquam; et fortitudo eius uiri  pirate .« Que aqua alio nomine uocatur Mara, hoc est amaritudo, in qua lignum crucis mittitur, et amara uertentur in dulcia. Considera legem Moysi, si intelligitur iuxta sensum carneum Iudeorum, quomodo amara sit, effodiens oculum pro oculo, dentem pro dente, Iudam in Thamar fornicatione et Osee iunctum fornicarie, Ieremie , Mosi uxorem Aethiopissam et interfectionem Aegyptii, et mille alia, que si intelligamus iuxta occidentem litteram, et non iuxta spiritum uiuificantem, amara sunt, et lectorem suum non tam edificant quam destruunt. Iste igitur aque, que egrediuntur de templo Domini, pergunt ad orientem, et descendunt in latus templi dextrum, ad altaris meridiem, ubi sponsus conuiuas  suas pascit et accubat. Quod autem sequitur - » Et eduxit me per uiam porte aquilonis, et conuertit ad uiam foras portam exteriorem, uiam que respiciebat ad orientem, illud latenter ostendit, quod statim ad portam orientalem peruenire non possumus, nisi per uiam porte aquilonis longo circuitu perueniamus ad eam. Nisi enim uentum frigidissimum uicerimus calore fidei, et calcauerimus regiones eius, ut impleatur illud in nobis apostolicum: »Deus autem conteret Satanam sub pedibus uestris uelociter ;« portam per quam egrediuntur aque et sunt a latere dextro, ingredi non ualebimus. Et nota quod aque iste, que egrediuntur per portam orientis, intantum leuas partes fugiunt, ut a dextris altaris ad meridiem pergere describantur: »uir autem, inquit, ille qui habebat  funiculum in manu, cum me duxisset per portam aquilonis forinsecus ad uiam que respiciebat orientem, et ipse quoque esset in eodem loco, mensus est eiusdem aque mille cubitos, et transduxit me per aquam usque ad talos,« quos Aquila et Symmachus et Theodotio interpretati sunt, pro quibus Septuaginta transtulerunt, sed transibit in aquam aquam remissionis. Quod intelligere possumus prima hominum significare peccata, que ingredientibus nobis aquas Domini dimittuntur, et baptismi ostendunt gratiam salutarem, et initia sunt profectuum. Denique ad talos usque pertingunt, qui plante calcaneoque uicini sunt, qui patet morsibus colubri, dicente Domino: »Tu eius obseruabis caput, et ipse obseruabit tuum calcaneum .« Et in Psalterio  de Iuda dicitur proditore: »Qui edebat panes meos, magnificauit super me supplantationem ,« siue calcaneum. Hoc enim Grecum significat. Post mille autem cubitos, qui perueniunt usque ad talum, mensus est alios mille cubitos in aqua, »et transduxit me ad genua.« Post remissionem siquidem peccatorum et iter profectuum quando paululum de terrenis ad altiora conamur ascendere, flectimus Domino genua, dicente Apostolo: »Ut omne genu flectatur celestium et terrestrium et infernorum, et omnis lingua confiteatur quoniam Dominus iehsu Christus in gloria est Dei Patris .« Tertio mensus est mille alios cubitos »et transduxit, inquit, me per aquam usque ad renes.«

His enim gradibus ad sublimia peruenimus, que  tamen ipsa sublimia usque ad lumbos et renes perueniunt, ut omnis in nobis ignobilis libido truncetur, et possideamus sanctificationem corporis sine qua nemo uidet Deum. Unde et in hoc eodem propheta a pedibus usque ad lumbos Deus igneus cernitur. Indigent enim igne et purgatione opera lumborum, dicente iusto: »Quoniam lumbi mei repleti sunt illusionibus ,« per quos nobis et in die et in noctium phantasmate illudit inimicus. A lumbis uero usque ad caput et uerticem pretiosissimo metallo electri fulgore resplendet, ut nichil in se sordidum, nichil habeat utilitatis. Unde nunc quarto dicitur: »Et mensus est mille,« subauditur cubitos torrentem, quod Septuaginta non transtulerunt;  »quem non potui pertransire,« multo melius quam Septuaginta, qui dixerunt »quem non potuit pertransire.« Propheta enim et omnis humana natura post lumbos torrentem cogitationum et incentiua in corde uitiorum non potest pertransire. uir autem ille, qui indutus erat baddim et ductor prophete, liquido pertransiit, »qui peccatum non fecit, nec dolus inuentus est in ore eius .« Causasque reddit cur propheta mille quartos cubitos non potuerit pertransire: »Quoniam, inquit, intumuerant aque profundi torrentis, qui non potest transuadari.« Et quomodo scriptum est gloriante propheta: »Torrentem pertransiit anima nostra?« Sed facile soluitur si sciamus pro hoc scriptum in Hebreo: »Torrens pertransiit animam meam.« De  hoc torrente et Isaias loquitur: »Ecce ego inclino super eos sicuti fluuium pacis, et sicut torrentem inundantem gloriam.« Et in tricesimo quinto psalmo de sanctis dicitur: »In protectione alarum tuarum sperabunt, inebriabuntur ab ubertate domus tue, et torrente deliciarum tuarum potabis eos, quoniam apud te est fons uite;« et in centesimo uicesimo quinto: »Conuerte, Domine, captiuitatem nostram sicut torrens in austro;« et super Saluatore: »De torrente in uia bibat .« Quis enim hominum gloriari potest castum se habere cor? uel ad cuius mentem per oculorum fenestras mors concupiscentie non introiuit, et ut parum dicam, animi titillatio? »Mundus enim in maligno positus est ,« et a pueritia appositum est cor hominis ad malum,  ut ne unius quidem diei a natiuitatis exordio sine peccato sit humana conditio. Unde et Dauid confitetur in psalmo: »Ecce enim in iniquitatibus conceptus sum, et in peccatis concepit me mater mea .« Non in iniquitatibus matris mee uel certe meis, sed in iniquitatibus humane conditionis. Unde et Apostolus dicit: »Regnauit mors ab Adam usque ad Moysen, etiam super eos qui non peccauerunt in similitudinem preuaricationis Ade .«  Quid namque millenario numero, nisi collati numeri plenitudo signatur? uir itaque qui apparuit, mille cubitos metitur, et Propheta per aquas usque ad talos ducitur. Quia Redemptor noster cum nobis ad se conuersis boni exordii plenitudinem tribuit, dono spiritalis sapientie prima nostri operis  uestigia infundit. Aquam quippe usque ad talos uenire, est iam nos per acceptam sapientiam desiderate rectitudinis uestigia tenere. Qui rursum mille metitur, et Propheta usque ad genua per aquam ducitur. Quia cum boni operis plenitudo tribuitur, ad hoc usque nostra sapientia augetur, ut in paruis iam actibus minime flectatur. Hinc namque per Isaiam dicitur: »Remissas manus et dissoluta genua erigite, et gressus rectos facile pedibus uestris .« Aqua ergo ad genua peruenit, cum nos, percepta sapientia, perfecte ad boni operis rectitudinem stringit. Qui iterum metitur mille, et Propheta per quam usque ad renem ducitur: quia uidelicet tunc in nobis plenitudo operis excrescit, quando in nobis  percepta sapientia omnes quoque, in quantum est possibile, delectationem carnis exstinxerit. Nisi enim carnis delectatio esset in renibus, Psalmista minime dixisset, »Ure renes meos, et cor meum .« Aqua igitur ad renes uenit, cum dulcedo sapientie etiam incentiua carnis interimit, ut ea que urere mentem poterant delectationis incendia frigescant. Qui adhuc mensus est mille torrentem, uidelicet quem Propheta pertransire non potuit. De quo etiam dicit: »Quoniam intumuerunt aque profundi torrentis, qui non potest transuadari.« Percepta namque perfectione operis, ad contemplationem uenitur, in qua scilicet contemplatione dum mens in altum ducitur subleuata uidet in Deo, quia non potest penetrare quod uidet, et quasi tangit ad aquam torrentis  quam pertransire non ualet, quia et intuetur speculando, quod libeat, et tamen hoc ipsum perfecte non ualet intueri, quod libet. Propheta ergo ad aquam quandoque peruenit, quam non pertransit: quia ad contemplationem sapientie cum ad extremum ducitur, ipsa eius immensitas, que ex se hominem subleuat ad se humano animo plenam cognitionem necat, ut hanc et tangendo amet, et tamen nequaquam pertranseundo penetret. Beatus igitur Iob hec incrementa uirtutum, quia distincte hominibus superno munere tribui conspexit, gradus uocauit: quoniam per ipsos ascenditur ut ad celestia obtinenda ueniatur. Sacri itaque libri, id est, diuini eloquii memoriam faciens, dicit: »Per singulos gradus meos pronuntiabo illum .« Quia nimirum  ille ad doctrinam Dei ueraciter ascendit, qui ad obtinendam hanc gradibus sancte operationis eruperit, et quasi per singulos gradus suos librum pronuntiat, qui percepisse se eius scientiam non per uerba tantummodo, sed etiam per opera demonstrat.  Quod cubitos genere masculino et non neutrali cubita dicimus, iuxta regulam Grammaticorum, et in superioribus docui, nominos ignorantia hoc facere, sed consuetudine propter simplices quosque et indoctos, quorum in congregatione Ecclesie maior est numerus.

»Et dixit ad me: Certe uidisti, fili hominis. Et eduxit me et conuertit ad ripam torrentis. Cumque me conuertissem, ecce in ripa torrentis ligna multa nimis ex utraque parte. Et ait ad me: Aque iste, que egrediuntur ad tumulos sabuli orientis  et descendunt ad plana deserti intrabunt mare et exibunt, et sanabuntur aque. Et omnis anima uiuens, que serpit quocunque uenerit torrens, uiuet, et erunt pisces multi satis postquam uenerint illuc aque iste. Et sanabuntur et uiuent omnia ad que uenerit torrens, et stabunt super illas piscatores. Ab Engaddi usque ad Engallim siccatio sagenarum erit. Plurime species erunt piscium eius sicut pisces maris magni, multitudinis nimie. In his autem, que egrediuntur ripas et sunt palustria, non sanabuntur, sed in salinas dabuntur. Et super torrentem orietur in ripis eius ex utraque parte omne lignum pomiferum. Non defluet folium ex eo, et non deficiet fructus eius. Per singulos menses afferet  primitiua, quia aque eius de sanctuario egredientur. Et erunt fructus eius in cibum, et folia eius ad medicinam.« Totum capitulum, quanquam prolixum sit simul, ponere uolui, ne sensum legentis interrumperem et lectionis ordo diuisus in partes audientis intelligentiam conturbaret. Dicamus ergo quid nobis uideatur in singulis. uir ille, qui erat ductor Ezechielis, commonet prophetam, ut diligentius intueatur et uideat, et occulta mysteria oculis mentis attendat. uocat autem filium hominis uel in figura Domini Saluatoris. Etenim Ezechiel interpretatur fortitudo uel imperium Dei: uel certe ad commonitionem fragilitatis humane, ne obliuiscatur conditionis sue, dum ei magna monstrantur. Et commonitum ducit atque conuertit ad ripam torrentis,  ut quoniam mediam profunditatem transire non poterat, saltem ea que in ripis sunt recognoscat. Cumque, ait, me conuertissem, siue ille me conuertisset, qui ductor erat et monitor, ecce in ripa torrentis siue fluuii ligna multa uel arbores plurime nimis ex utraque parte. Torrens iste, qui pro aquarum abundantia fertur more torrentis et suscipit de celo pluuias, de quo in preterita diximus lectione, ipse a Septuaginta appellatur fluuius, eo quod perpetuas aquas habeat, nec de pluuiis hinc inde collectas, sed uiuo et perpetuo fonte manantes. De quo fluuio multa in Scripturis sanctis legimus, sed inpresentiarum pauca dicenda sunt, ac primum illud: »Fluminis impetus letificat ciuitatem Dei .« Et in alio loco: »Flumen Dei repletum est aquis,  preparasti cibum eorum, quia sic est preparatio tua .« Rursumque pluraliter: »Eleuauerunt flumina, Domine, eleuauerunt flumina uoces suas a uocibus aquarum multarum, mirabiles elationes maris .« Et in Isaia: »Faciam in deserto uiam, et in inuio flumina .« Et in alio eiusdem loco manifestius: »Apparebit in Sion fluuius decurrens gloriosus in terra sitienti .« Super hunc fluuium erant arbores plurime ex utraque parte ripe, ut inter duo scilicet instrumenta, uetus et nouum, clausus curreret fluuius. Ligna autem multa uel arbores plurimas et multas nimis, illas arbitror, quas in paradiso Scriptura commemorat pomis uariis abundare.  Scriptum est enim et in psalmo de beato uiro, qui in  lege Domini meditatur die ac nocte, quod fiat »tanquam lignum quod plantatum est secus decursus aquarum, quod fructum suum dabit in tempore suo, et folium eius non decidit, et omnia quecunque fecerit prosperabuntur .« Arbor enim ista principaliter intelligitur Dominus Christus, propter crucem, quam pro hominum salute suscepit, que merito lignum uite dicitur, quando et ibi Dominus Christus, qui est uita nostra, suspensus est, et latroni in eadem confitenti dictum est: »Amen, dico tibi, hodie mecum eris in paradiso .« Quod etiam lignum secus decursus aquarum positum, hoc est, iuxta doctrinam salutarem ipsius Domini, qui ad Samaritanam mulierem in Euangelio  ait: »Si scires quis est, qui a te aquam petit, petisses ab eo ut daret tibi aquam uiuam,« etc. . Dedit fructum suum in tempore suo, quando Ecclesias constituit tempore competenti, in quibus exstat refectio spiritalis fidelium animarum. In hoc ligno folia manentia sunt, quia uerba uite fixa ueritate ibi consistunt, sicut in Euangelio dicitur: »Celum et terra transibunt, uerba autem mea non preteribunt .« Et intuere Domini uerba foliis arboris comparata: quia sicut illa fructus tegunt, sic promissiones suas, et ista custodiunt. Hec sunt aque spiritales, hec folia salutaria. De quibus in Apocalypsi beatus Ioannes dicit: »Et ostendit mihi flumen aque uite, splendidum sicut crystallum, exiens de throno Dei et Agni. In medio platee eius  et ex utraque parte fluminis arborem uite, que facit fructum duodecies, singulis mensibus reddens fructum suum, et folia arboris illius sunt ad sanitatem gentium deputata .«  In duodecim mensibus omne tempus insinuat uite, scilicet illius ubi dicitur: »Et anni tui non deficient .« Et iterum: »Erit mensis ex mense et sabbatum ex sabbato .« Ubi presens Domini uultus, eterna sanitas, eternus uite cibus est. Potest et simpliciter intelligi quod per doctrinam duodecim Apostolorum crux Christi fructificet: »Et folia ligni ad sanitatem gentium.« Si fructus merces beate immortalitatis accipitur, recte folia perpetuus intelligitur cantus, quod in sanitatem cadat felici iam sorte canentibus: ibi enim gentium curatio uera,  redemptio plena, felicitas sempiterna.  Docetque prophetam ductor preuius et magister et dicit: Aque iste que egrediuntur uel in Galileam gentium, iuxta Septuaginta, uel, ut uerius in Hebreo continetur, ad tumulos sabuli orientalis et descendunt ad plana deserti, uel ad Arabiam, intrabunt mare, uel ad exitus maris, et sanabuntur aque: aquas uel baptismi gratiam uel Euangelicam significare doctrinam dudum diximus: que si egrediantur de limine templi, et Apostolicam teneant disciplinam, tumulos sabuli steriles prius et infertiles faciunt esse frugiferos, et omnia plana atque deserta ita irrigantur, ut exprimant in se Ierichuntini fontis sacramentum, quem Elizeus euangelico et apostolico curauit sale , in tantum ut ubi prius sterilitas fuerat  et mors, ibi ubertas esset et uita; nec solum deserta sanarunt sed intrant mare orientale, mare uidelicet Mortuum, in quo nichil poterat esse uitale, et mare amarissimum, quod Grece , id est, Stagnum bituminis uocant. Mirumque in modum aquis euangelicis aque sanantur mortue, que ab eo, quod nichil in se uitale habeant, nomen mortis sortite sunt. Non enim nouerant eum qui dicit: »Ego sum uita .« Et reuera iuxta litteram huc usque nichil quod spiret et possit incedere pre amaritudine nimia in hoc mari reperiri potest, nec cochleole quidem paruique uerniculi et anguille et cetera animantium, siue serpentium genera, quorum magis corpuscula possumus nosse quam nomina:  denique si Iordanis auctus imbribus pisces illuc influens rapuerit, statim moriuntur et pinguibus aquis supernatant; cum hec itaque nichil utilitatis habeant, ut simplex sermo testatur, et iam si facta fuerint, quod stulta Iudeorum credit superstitio, iuxta intelligentiam spiritalem Domini torrente curate, habebunt pisces plurimos, et uiuent omnia, ad que torrens iste peruenerit. Ita ut piscatores stent super ripas ab Engaddi usque ad Engallim, quorum prius fontem siue oculum hedi, sequens fontem oculumue uitulorum sonat. Engallim in principio est maris Mortui, ubi Iordanis ingreditur: Engaddi uero ubi finitur atque consumitur: mare autem Mortuum illud puto esse de quo Zacarias loquitur: »In die illa egredietur aqua uiuens de Ierusalem ,« et  medium eius in mare primum. Daniel quoque in hec uerba consentit: »uidebam, et ecce quatuor uenti celi innitebantur in mari magno .« Et Dauid: »Mirabiles eleuationes maris .« Et ex persona Saluatoris in psalmo: »ueni in profundum maris et tempestas demersit me .« Rex quoque Aegypti iuxta eumdem Ezechiel draco appellatur , qui habitat in mari, et uentilat fluminibus, quasi cornibus suis. Et iterum: »Hoc mare magnum et spatiosum .« Quod quandiu non susceperit in se aquas fluminis siue torrentis, omne quod in se habet, mortificat, sed Dominus de quo dictum est: »Percutiet et curabit post duos dies:« et in die tertio »Surgemus et uiuemus in conspectu eius ;« ipse loquitur  in eodem propheta Osee: »Ego colligaui Ephraim, suscepi eum in brachio meo et non cognouerunt quia sanaui eos in corruptione hominis, qui uulneratus est propter peccata nostra, et infirmatus pro iniquitatibus nostris, disciplina pacis eius super eum, et liuore eius sanati sumus .« Ipse istud mare quod est salsissimum et nimia amaritudine mortuum, sua morte sanauit, qui dicit per Isaiam: »Spiritus Domini super me propter quod unxit me; euangelizare pauperibus misit me, sanare eos qui contriti sunt corde .« Unde et per Hieremiam clamitat: »Conuertimini, filii, conuertentes, et sanabo contritiones uestras .« Dixerat enim populus impatiens, et dolorem uulnerum suorum diutius ferre non sustinens: »Transiuit estas,  pertransiit messis, et nos saluati non sumus .« Unde respondit ei Dominus: »Nunquid resina non est in Galaad, aut medici non sunt ibi? quare non ascendit sanatio filie populi mei?« Et ipse Ieremias uociferatur et dicit: »Sana me, Domine, et sanabor; saluum me facies, et saluus ero .« Denique angeli, qui presides erant populi Iudeorum eo tempore quando clamauit multitudo insipiens et ait: »Sanguis eius super nos et super filios nostros ;« et, uelum templi scissum est, et omnia Hebreorum sacramenta reserata: responderunt precipienti Domino atque dixerunt: »Curauimus Babylonem et non est sanata, relinquamus eam ,« urbem uidelicet confusionis atque uitiorum.  Unde et Iosephus in sua narrat Historia, quod postquam Dominus crucifixus est, et uelum templi scissum, siue liminare templi fractum corruit, audita sit uox in adytis templi uirtutum celestium: »Transeamus ex his sedibus.« Hoc totum non superfluo, sed necessario dictum sit, quia mare Mortuum influente in se flumine Domini, dicitur esse curatum. Super hoc mare ab Engaddi, oculo et fonte hedi, qui pro peccatis semper offertur, usque ad Engallim fontem uitulorum, qui mactantur Domino, et imitantur uitulum cornua offerentem et ungulas, qui in typo Saluatoris ad altare mactatur, erunt piscatores quibus loquitur iehsu: »uenite ad me, faciam uos piscatores hominum .« De quibus et Ieremias: »Ecce ego, inquit, mittam  piscatores .« Et plurime species, imo genera piscium erunt in mari quondam mortuo: quos pisces ad dexteram partem iubente Domino extrahit Petrus , et erant centum quinquaginta tres, ita ut pre multitudine eorum retia rumperentur. Aiunt enim, qui de animantium scripsere naturis et proprietate, qui tam Latino quam Greco didicere sermone  centum quinquaginta tria esse genera piscium, que omnia capta sunt ab apostolis; et nichil remansit incaptum, dum et nobiles et ignobiles, et diuites et pauperes, et omne genus hominum de mari huius seculi extrahitur ad salutem. Quod autem sequitur: »In littoribus eius, et in palustribus,« siue in his que extra  littora »egrediuntur, aque non sanabuntur,« illud latenter ostendit, quod qui in Ne arca non fuerit, pereat regnante diluuio, et quos iste fluuius non attigerit, non suscipiant sanitatem. »Sed in salinas, inquit, dabuntur;« iuxta illud quod scriptum est:

»Pestilente flagellato, stultus sapientior erit ,« erudiunt enim bonos exempla peiorum. Siue in salinas dabuntur iuxta illud quod in Euangelio scriptum est: »Bonum est sal, si autem sal infatuatum fuerit, in nichil est utile ;« ut in perpetuum frugibus careant et uirore, quod et  urbs post ruinam sale conspersa demonstrat. Super torrentem uero siue fluuium orietur in ripis eius ex utraque parte omne lignum pomiferum, siue ut omnes uoce consona transtulerunt , quod cibum et escam tribuit et quod mandi potest, appellaturque lingua Hebraica Machal. »Et nichil, iuxta Septuaginta, ueterescet in eo,« sed quotidie innouabuntur fruges eius, siue »non defluet folium ex eo, et non deficiet fructus eius,« iuxta illud quod in primo psalmo scriptum est: »Et erit tanquam lignum quod plantatum est secus decursus aquarum, quod fructum suum dabit in tempore suo, et folium eius non defluet.« Per singulos, inquit, menses afferet primitiua, siue ut in Septuaginta scriptum est: »Fructus eius in renouatione sui primitiua dabit;« ut  omnis credentium fructus primitie sint, et singuli menses singulis apostolis deputentur. Hoc autem eueniet, »quoniam aque eius de sanctuario egredientur.« Ne putemus riparum esse uel arborum aut mensium tantarum frugum abundantiam, reddit causas ubertatis et infert, quia aque eius de sanctuario egredientur. »Non ergo uolentis neque currentis, sed miserentis est Dei .« Horum omnium lignorum principatum tenet lignum uite, quod intelligitur sapientia, de qua scriptum est: »Lignum uite est omnibus credentibus in ea .« Illudque quod dicitur: »Et erunt fructus eius in cibum, et folium eius ad medicinam,« diuinorum librorum sacramenta demonstrat, quorum alterum pertinet ad litteram, alterum ad spiritum, ut uerba  simplicia intelligamus in foliis, in fructibus uero sensum latentem. Sicut enim scientia Scripturarum ducit ad regna celorum et prebet nobis panem, qui dicit: »Ego sum panis, qui de celo descendi ;« sic eius folia moralem doctrinam continent et tribuunt sanitatem, ut peccantium curent uulnera. Pro foliis que Hebraice dicuntur Ale propter uerbi et uocis similitudinem Septuaginta ascensionem transtulerunt. Quod et ipsum sic edisseri potest, ut post cibos fructuum, uerborum monitis ad celestia conscendamus.



LIBER uICESIMUS.


 Cum propheta in precedenti libro de oblationibus singularum festiuitatum et de oblatione principis, nec non et sacerdotum officiis commemorasset, aquarumque abundantiam et lignorum in ripis eius fructificationem enarraret, conuertit se ab hoc ut iuxta preceptum Domini terminos terre duodecim tribuum possessionisque spiritalis enarret primitie sanctuarii, possessionemque Leuitarum describit: nouissime uero portas ciuitatis in quatuor plagis notando in fine libri habitatorem ipsius templi Dominum esse ostendit, qui totius boni initium et auctor, et perfecta operationis consummatio.




SEQUITUR CAPUT XLuII.

»Hec dicit Dominus Deus: Hic est terminus in  quo possidebitis terram in duodecim tribubus Isrel, quia Ioseph duplicem funiculum habet. Possidebitis autem eam singuli eque ut frater suus; super quam leuaui manum meam ut darem patribus uestris, et cadet terra hec uobis in possessionem.«  Sicut umbre et exemplari deseruiunt celestium his qui legem suscipiunt, que est illius uere legis umbra, ita exemplar et umbra consequenter sunt diuisionis celestis his qui in Iudea hereditatem diuidunt terre. Erat ergo in celis ueritatis, umbra uero et exemplar ueritatis in terris, et donec umbra hec constabat in terris, erat Ierusalem terrestris, erat templum, erat altare et erat uisibilis cultus, erant pontifices et sacerdotes, constabant  etiam ciuitates et uici Iude, et omnia nec, que nunc in libro hoc descripta esse recitantur. Cum uero in aduentu Saluatoris Dei nostri de celis descendit salus: »ueritas de terra orta est, et iustitia de celo prospexit , umbre et exemplaria ceciderunt. Cecidit enim Ierusalem, cecidit templum, altare sublatum est, ut neque in monte Garizim neque in Ierusalem sit locus ubi oportet adorare, sed »ueri adoratores, qui adorant Patrem, in spiritu et ueritate adorent .« Sic ergo presente ueritate typus et umbra cessauit. Et cum adesset templum illud, quod per Spiritum Dei et uirtutem Altissimi in utero uirginis fabricatum est , dirutum est templum ex lapidibus fabricatum. Aderat pontifex futurorum bonorum,  cessauerunt pontifices taurorum et hircorum. uenit Agnus Dei, qui tollit peccata mundi, destitit agnus ex pecudibus assumptus, et nequidquam atque inaniter tot seculis iugulatus. Refertur ergo prima et secunda hereditatis facta diuisio. Prima quidem per Moysen, secunda uero, que et potentior est, per Iesum facta describitur.  Et Moyses trans Iordanem tribui Ruben, et tribui Sad et dimidie tribui Manasse possessionem decernit, ceteri uero omnes per Iesum suscipiunt hereditatem . Diximus iam prius quomodo per legem placuerunt Deo precedentes tempore eos, qui per fidem Iesu ad promissa perueniunt, nondum ea que perfecta sunt consequuntur, exspectantes eos qui posteriores diuerso quidem tempore, sed una fide placabunt,  sicut Apostolus dixit : »Ut non sine nobis perfectione consequerentur.« Quod sub tali exemplo possumus coniicere. Si enim »Deus cum dispergeret filios Adam, statuit fines gentium secundum numerum angelorum Dei,« uel ut in aliis exemplaribus legimus, »secundum numerum filiorum Isrel« in initio mundi, et ita dispersi sunt filii illius Adam sicut uel illorum merita uel ipsius Ade contemplatio postulabat: quid dicemus futurum, cum nouissimi Adam, qui non in animam uiuentem, sed in spiritu uiuificantem factus est, ceperit filios non dispergere, sed dispensare atque disponere diuina dignatione, non in initio, sed in fine mundi, et non illis, qui in Adam omnes mortui sunt, sed eis qui in Christo omnes uiuificati sunt, sine dubio tunc erit  quedam diuisio et distributio talis, que non solum pro meritis eorum, qui dispensant, sed et que pro nouissimi Adam in quo omnes uiuificandi dicunt contemplatione pensanda sit. Gratia enim Dei sumus saluati et non ex nobis, »nec sunt condigne passiones huius temporis ad futuram gloriam, que reuelabitur in nobis .« Dei enim dono sanctis et electis eius confert gloriam regni celestis, ipso tribuente, qui discipulis ait: »uos estis qui permansistis mecum in tentationibus meis, et ego disponam uobis sicut disposuit mihi Pater meus regnum, ut edatis et bibatis super mensam meam in regno meo, et sedeatis super thronos duodecim, iudicantes duodecim tribus Isrel .« Pro eo  quod nos diximus, »quia Ioseph duplicem funiculum habet,« LXX transtulerunt »augmentum funiculi;« etenim Ioseph interpretatur augmentum, rem intelligentes pro nomine, et lectoris animum confundentes. Subtracta enim Leuitica tribu et templi sacrificiis delegata, remanebant duo tribus quarum Ioseph diuisa est in duas, Ephraim et Manasse, qui dixerunt ad Iosue filium Nun: Quare dedisti mihi possessionem sortis et funiculi unius, cum sim tante multitudinis et benedixerit mihi Dominus?  Quibus respondit Iosue: »Si populus multus es, ascende in syluam, et succide tibi spatia in terra Pherezei et Raphaim, quia angusta est tibi possessio montis Ephraim.« Et iterum: »Dicitque Iosue ad domum Ephraim et Manasse: Populus multus es et  magne fortitudinis, non habebis sortem unam, sed transibis ad montem et succides tibi atque purgabis ad habitandum spatia et poteris ultra procedere cum subuerteris Chananeum, quem dicis ferreos habere currus et esse fortissimum.« Hoc propterea dixerim, quia nunc Scriptura commemorat Ioseph, hoc est Ephraim et Manasse duplicem habere funiculum, singule autem tribus iuxta multitudinem suam equalia accipiunt terre spatia, nequaquam arbitrio diuidentis, sed sorte, que in Domini potestate consistit. In consuetudine quidem hominum cum aliquid sorte diuiditur, fortuito uidetur sors illa ad illum, uel alia ad alium cedere; in Scriptura autem sancta non ita est: et aliquotiens querebam apud memetipsum si de re tanta ac tali Patres sancti sortibus iudicium  commisissent. Quod si esset apud sanctos ita gestum, iam de aliis hominibus uel gentibus nichil mirum uideris, si nichil haberetur eximium in his que a sanctis dicuntur sorte diuisa. Sed uideamus si forte in Scripturis aliquid inueniamus esse positum, quod nobis quid uirtutis contineatur in sortibus manifestet. Incipiamus igitur a Leuitico, ubi scriptum est: »Et accipient, inquit, duas sortes, sors una Domino, et sors una Apopompeo, hoc est transmissori. Et super quemcunque uenerit sors, Apopompei accipient hircum illum et abducent in locum eremi uiuum, et dimittent illum in dimissionem suam, alium uero hircum immolabunt Domino,« et reliqua, que ibi sunt, que utique sciunt, qui legunt. Et iterum: ubi Moyses sorte diuisit tribui Ruben et tribui Gad et  dimidie tribui Manasse, que poposcerant trans Iordanem, accipere terram illam quam poposcerant filii Isrel. Dedit autem ipse iehsu secundum preceptum Domini Chaleb filio Iephone, et tribui Iuda sortem. Dedit autem Ephrem, et illi que super erat tribui Manasse: et post hec congregauit in Ecclesia filios Isrel, et dixit: »Mittam sortem et proferam in conspectu Domini, si prius describentes terram attuleritis mihi descriptionem eius,« et ita post hec sortibus missis hereditas populo Dei distribuitur: et agitatur sors ista non fortuitu, sed secundum hoc quod predestinatum est a Deo. Denique tribus Beniamin primam ibi accepit sortem ubi erat Ierusalem. Post hec tribus Simeon secundam: post hec Issachar,  deinde Zabulon, deinde Aser, post hec etiam Nephthalim, deinde Dan : in quibus nouissime ueniunt tres ille tribus, que ex concubinis descenderant Iacob. Que ergo ratio sit sortium apud memetipsum requirebam, ut ex multis testimoniis Scripturarum, quod latebat agnosceremus. Inueni sane in Scripturis etiam gentiles homines usos esse sortibus, tunc cum nauigaret Ionas et tempestas urgeret. Aiunt namque illi qui nauigabant: »Mittamus sortem et sciamus cuius causa hec tanta malitia sit ,« quasi sors tantum ualeret, ut prodere possit, cuius causa periculum nauigantibus immineret. Quamuis gentiles essent, et alieni a cognitione Dei, non tamen hac opinione falluntur, sed quod uerum erat prodidit eis sors super Ionam. Querens  ergo de his, inuenio et Salomonem in Prouerbiis dicentem: »Contradictiones cohibet sors, et inter potentes definit ,« ueluti cessare ostendens contradictiones, ubi mittetur sors.

Sed cum hec in Testamento ueteri non pauca referri de sortibus inuenirem, conuerti me etiam ad Nouum Testamentum, ut uiderem si forte uel ibi contemnerentur sortes, aut ne ibi quidem earum usus alibi diceretur, et inuenio quod aliquando cum deesset numero apostolorum unus, ut esset necessarium in locum Iude alium subrogari , conuenientes apostolos, qui utique multo sapientiores erant quam hi qui nunc episcopos uel presbyteros, uel diaconos ordinant, et elegerunt duos et statuerunt in medio, nec tamen de his semetipsis iudicium  permiserunt ut illum facerent quem ipsi uoluissent. Sed »orantes, inquit, miserunt sortem,« ut ex illis duobus quos statuerant in conspectu Domini, id est Ioseph, qui uocatur Barnabas, qui cognominatus est iustus, et Mathian: »Cecidit, inquit, sors super Mathian, et annumeratus est cum Christi apostolis.« Precedente namque ratione, non iam casu, sed prudentie sors diuinum iudicium deferebat. Sed adhuc querebam in Nouo Testamento si autem sors in Christo uel in Ecclesia nominetur, uel in rebus mysticis, que ad animam pertinere uideantur, inuenio Paulum ad Ephesios scribentem dicere de Christo: »In quo, inquit, sorte uocati sumus predestinati secundum propositum eius, qui omnia operatur secundum consilium uoluntatis eius, et  simus in laudem glorie eius, qui ante sperauimus in Christo .« Sed et ad Colossenses hec scribentem: »Gratias agentes Deo Patri, qui idoneos nos fecit in parte sortis sanctorum in lumine .« Tam multis ex Scripturis sanctis de commemoratione sortium testimoniis congregatis, quo ex locorum multorum consideratione uirtutem reposcimus diligentius apprehendere, mihi quidem ex his omnibus uel euidens adhuc sensus ad liquidum patere non potuit, uel etiam de re tanta enuntiandi et proferendi animi metus insedit. Illud autem inquantum res patitur contigisse sufficiat, quod nobis ab apostolis sors ducta designat. Quia ubi fide integra ac oratione premissa sors ducitur, ea que Dei uoluntas  continet in occulto, sors hominibus declarat in manifesto. Secundum uero interiorem intellectum sicut Paulus uidetur iudicare cum dicit: »In parte sortis sanctorum in lumine, et sorte uocati in Christo.« uidendum est ne forte non solum hominibus, sed et in supernis uirtutibus sors Agassur et presideat aliqua uirtus huic officio, que uerbi causa Iesu filio Naue nunc sorte hereditatem distribuendi non aliquam gratiam, sed secundum hoc quid sit placere Deo ducatum prebeat sortis, et illi quidem faciat euenire, que prima sunt, quem scit apud Deum primum locum tenere, ut hoc, quod in occultis apud Deum habetur, sortis gubernatione etiam hominibus demonstretur, alium uero facere secundi loci et alium tertii, quod non solum in terris arbitror, uerum  etiam in celestibus et huiusmodi sorte, que apud Dominum meritorum contemplatione distinguitur etiam in illo tempore habetur: »Cum uiderit excelsus gentes et disseminauerit filios Adam, et constituerit filios gentium secundum numerum angelorum Dei .« Et facta est portio Domini Iacob funiculus hereditatis eius Isrel. uides ergo et hic partem, et funiculum Domini Isrel dicit esse sorte. Non ergo fortuito arbitrandum uenisse sortem. Illi quidem angelo gentem illam suscipere uerbi gratia Aegyptiorum, alii autem angelo Idumeorum Moabitarum: et alii Indiam uel unamquamque nationem earum, que sunt super terram. Sed et ibi etiam si secundum numerum angelorum Dei dicantur sorte gentes iste diuise, tamen  illa sors sicut in hominibus diximus, quia Dei iudicium quod in occulto est, sors pandit in publico: ita etiam ibi fuisse credendum est, ut pro merito et uirtute unusquisque angelus etiam et illam gentem in diuisione susciperet, et esse in his singulis sacramenta ineffabilia diuine dispensationis, ut ordini suo cuncta competenti per unamquamque uirtutem dirimantur officio. Sic enim et Apostolus dicit: »Nonne omnes ministratorii sunt Spiritus in ministerium missi propter eos qui hereditatem capiunt salutis?« Ad horum igitur imitationem credendum est, etiam his Scripturarum auctoritate referre sortes et duci per Iesum hereditatem, et per unamquamque tribum diuina dispensatione decerni, et per ineffabilem prouidentiam Dei a presentibus in his sortibus  adumbrari future hereditatis portio expleatur. Quoniam quidem lex umbram dicitur habere futurorum bonorum, et sicut dicit Apostolus de his qui ad Dominum Iesum Christum uenerunt, »Quia accessistis ad Sion montem et ciuitatem Dei uiuentis Ierusalem celestem.« Est aliqua in celis ciuitas, que dicitur Ierusalem et mons Sion: Non est utique hoc sine causa quod Beniamin in sorte sua accepit Ierusalem et montem Sion, quia celestis illius Ierusalem ratio sine dubio hoc exigebat ut iam aliquam Beniamin dare deberet Ierusalem terrestris, que illius celestis figuram seruat ac formam. Similiter autem de Beniamin dicendum est, quod certa aliqua ratione in Iude sortem decernitur, uel Hebron uel  alie singule ciuitates singulis quibusque tribubus conscribuntur: nisi quia illa celestia loca, in quibus Ierusalem et Sion memoratur esse, sine dubio et cetera, que his uel uicina, uel coniuncta sunt loca, hoc in se causa et ratione continebant in celis, quod sorte distribuendo figurabatur in terris. Hinc ergo est quod dispensauit diuina sapientia nomina quedam locorum scribi in Scripturis, que mysticam quamdam interpretationem contineant. Per que indicatur uobis, qui hec cernitis, quibusque rationibus et non casu uel fortuito fieri dispensentur. Si enim non est putandum quod fortuito acciderit, uerbi causa ut ille angelus Michel uocaretur, alius uero Raphel et ut ad humana descendam sicut non fortuito ut ille patriarcha Abraham uocaretur: et ille Isaac, et  alius Isrel, sed ne in feminis quidem casu accidit, sed certe diuina ratione ut illa Sara uocaretur ex Sarai, et ille Isrel ex Iacob, uel ille Abraham, et ut certum est, quod unusquisque angelorum uel hominum ex his, que sibi iniungantur officiis et actibus etiam nomina sortiuntur: ita consequens est etiam loca quedam esse celestia et ciuitates, sicut celestis dicitur Hierusalem et Sion esse, etiam alias, quarum typum et imaginem iste que in terris sunt continent, que nunc in hac Scriptura mystice nobis per Iesum Naue filium designantur. De ipsis puto ciuitatibus dictum: »Aedificabuntur ciuitates Iude, et habitabunt ibi, et hereditabunt eam .« De ipsis etiam Dominus et Saluator noster dicit: »Quia multe mansiones sunt apud Patrem  meum .« Et de ipsis credendum est ciuitatibus seruo illi qui bene negotiatus fuerit Dominum dicere: »Habeo potestatem supra decem ciuitates ;« et alii supra quinque. Hec de diuisione sortium terre Iude proferre ad uos inquantum fas fuit ausi sumus Scriptura prouocante, que Hierusalem dicit celestem Sion, et cetera, que similiter scripta sunt esse in celis, que nobis occasionem dederunt sentire de his omnibus, quod mysteria in his celestia describuntur.

»Hic est autem terminus terre ad plagam septentrionalem a mari magno uia Ethalon uenientibus. Sedada, Emath, Berotha, Sabarim, que est inter medium Damasci et confinium Emath: atrium Thicon, que est iuxta terminos Auran siue Auranitidis,  et erit terminus a mari usque ad atrium Enon siue Serenan terminus Damasci, et ab aquilone ad aquilonem terminus Emath plaga septentrionalis.« » Inter descriptionem terre sancte duodecim tribuum Iosue filii Nun, et que nunc per Ezechiel fieri imperatur, hoc interest, quod ibi inter tribus sorte terra diuiditur hic Domini iubentis imperio delegatur. In Numerorum igitur libro  in quo omnis terra repromissionis per quatuor plagas breui sermone diuiditur ab aquilone, id est plaga septentrionali ista descriptio est. Porro ad septentrionalem partem a mari magno termini incipient, peruenientes usque ad montem altissimum, a quo uenies in Emath  usque ad terminos Sedada: ibuntque confinia usque Zefrona et uillam Enan siue Aserenan. Dicuntque Hebrei septentrionalem plagam incipere a mari magno quod Palestine, Phenicis et Syrie, que appellatur Cele Cilicieque pretenditur littoribus, et per Aegyptum tendit ad Libyam. Quod autem dicit peruenientes terminos usque ad montem altissimum, in hoc Hebrei, autumant uel Amanum montem significari uel Taurum, quod nobis uidetur uerius. »A quo, inquit, uenies in Emath, que nunc Epiphania nominatur ab Antiocho crudelissimo tyrannorum nomine commutato: nam cognomentum habuit. , »usque ad terminos, inquit, Sedada,« qui locus et in presenti Ezechielis ponitur lectione. »Ibunt confinia usque Zefrona,« quam urbem hodie  Zephirium oppidum Cilicie uocant. Hoc autem quod sequitur: »Et uilla Enan« pro quo in Hebreo scriptum est: Aserenan siue Enan, et presens continet locus. Et interim secundum historiam breuiter strinxisse sufficiat, et tam Numerorum quam Ezechielis descriptionem sibi ex latere copulasse: ut prudens lector intelligat in quibus uel eadem uel uicinia uel diuersa memorarint. Nunc interpretatis nominibus singulorum sequamur , et quid nobis uideatur in singulis prebente Domino disseramus. Ethalon interpretatur incunabula meroris: Sadada, latus eius: a latere non a latitudine intellige; Emath, furor, Berotha, putei, Sabarim, circuitus montium, Damascus, sanguis sacci et osculi siue poculi. Domum autem siue atrium Thicon Symmachus interpretatur:  »Atrium medium quod pergit ad terminos Auran;« igitur Thicon medium sonat: Auran quam Septuaginta in Grecum uertere sermonem Auranitidis iracundiam. Aser autem Enon, qui est terminus Damasci, in lingua nostra dicitur atrium fontis. Septentrionalis igitur plaga fit a mari magno per uiam Ethalon, quod interpretatur incunabula meroris: per penitentiam uenit ad Sadada ubi est ex latere declinatio. Intelligimus enim impendentem nobis Emath, hoc est indignationem Domini, siue Emath, ueritate comperta, aperiuntur nobis putei Berotha, quos foderunt principes Abraham, Isaac et Iacob: longoque circuitu peruenimus ad montes Sabarim qui positi sunt inter Damascum, hoc est sanguinem cilicii, et confinium Emath, ut supra diximus,  ueritatis. Sicut enim per merorem declinamus mala impendentia et ex latere deuitamus, sic post sanguinem et cilicium uite sanguinarie antequam ueniamus ad confinia Emath circuimus et peruenimus ad montes, de quibus scriptum est: »Montes in circuitu eius, et Dominus in circuitu populi sui.« Qui locus appellatur atrium Thicon, hoc est atrium medium, ut interpretatus est Symmachus. Iuxta terminos Auran quod iracundiam sonat, et cum propheta dicamus: »Iram Domini sustinebo quoniam peccaui ei .« Et a mari usque ad terminos Damasci: in quo et apostolus Paulus a furore Iudaico et effusione ecclesiastici sanguinis lumen cecitate conspexit: et assumpto cilicio persecutionis  ueteris Euangelium predicauit, ut perueniret ad atrium fontis eterni, et in aquilone quondam positus apprehenderet terminum ueritatis.

»Porro plaga orientalis de medio Auran, et de medio Damasci, et de medio Galaad, et de medio terre Isrel, Iordanis disterminans ad mare orientale metiemini plagam orientalem.«  Pro quo in Numerorum libro ita scriptum reperi: »Inde metientur fines contra orientalem plagam de uilla Enan, hoc est Aserenon usque Sephania, et de Sephania descendent termini Rebbla contra fontem. Inde peruenient contra orientem in mare Chenereth, et tendent usque Iordanem, et ad ultimum claudentur mari.« Supra dixerat: »Et erit terminus a mari usque Eserenon terminus Damasci.« A fine igitur septentrionalis  plage, hoc est atrio Enon tendunt fines, iuxta Numerorum librum, usque Sephania, quam Hebrei Apamiam nominant, et de Apamia descendunt termini in Rebbla, que nunc Syrie uocatur Antiochia. Et ut scias Rebblam hanc significare urbem, que nunc in Syria Cele nobilissima est, sequitur, »contra fontem,« quem perspicuum est significari Daphnen, de quo fonte supradicta urbs aquis abundantissimis fruitur. Hic autem locus a Cneo Pompeio, qui prius Iudeam Romano subegit imperio militari manu consitus est, et ab eo iuxta fabulam petarum Daphnes nomen accepit ob lauros et cyparissos, que arbores in ipso loco frequentissime sunt. Inde, inquit, peruenient termini contra orientalem plagam ad mare Chenereth usque ad stagnum Tiberiadis. Mare autem dicitur  cum habeat dulces aquas iuxta idioma Scripturarum quo congregationes aquarum appellantur Maria. »Et tendent, inquit, termini usque Iordanem et ad ultimum claudentur mari:« uel mari Mortuo, uel ut alii putant lingua maris Rubri, in cuius littore Ahila posita est, ubi nunc moratur legio et presidium Romanorum. Hoc iuxta librum Numerorum dictum sit: iuxta Ezechiel uero de medio Auran quod est oppidum Damasci in solitudine, et de medio Galaad, qui mons Libani collibus copulatus cecidit in sortem Ruben et Gad et dimidie tribus Manasse, et est a tergo Phenicis et Arabie, ad quem montem usque peruenit de Carris profectus Iacob, et comprehensus est a Laban, de quo et Ieremias loquitur: »Galaad, tu mihi initium Libani ,« quam cepit de Amorrheorum regione Galaad filius Machir filii Manasse: finis huiusque plage Iordanis fluuius disterminans, et mare orientale, quod in hoc loco mare Mortuum non linguam maris Rubri intelligunt. Dicamus iuxta tropologiam post terminos aquilonis longo circuitu per Ethalon et Sedada, et Berotha, Sabarim quoque et Thicon, et Auran, et Damascum, et atrium Enon ad Emath usque peruenit Orientalis plaga: de medio iracundie Auran, et de medio Damasci sanguine uidelicet penitentie, et de medio Galaad, quod interpretatur reuelatio uel tumulus testimonii; ut post iram et penitentiam spem salutis ostendat, et de medio terre Isrel, que uisionem continet pacis usque ad  dulcissima Iordanis fluenta pertingat, que longo separato mari lumen orientis consequitur, ita ut fluuio Iordanis, qui interpretatur riuus iudicii et orientis termino finiatur. Quod autem in Septuaginta ponitur pheniconos, id est palmeti, in Hebraico non habetur; pro quo nos metiemini interpretati sumus: errorque manifestus, quod pro thamoddu, littere decepti similitudine daleth et res, legerunt thamorru.

»Plaga autem australis meridiana a Thamar usque ad aquas contradictionis. Cades et torrens usque ad mare magnum hec est plaga ad meridiem australis.« Pro quo in Numerorum libro ita scriptum est : »Incipiet a solitudine Sin, que est iuxta Edom, et habebit terminos contra orientem mare, qui circuibunt australem plagam  per ascensum scorpionis, ita ut transeant Senna et perueniant in meridiem usque ad Cadesbarne. Unde egredientur confinia ad uillam nomine Addar, et tendent usque ad Asemona, ibitque per gyrum terminus ab Asemona usque ad torrentem Aegypti, et maris Magni littore finietur.« Quod breuiter hoc significat, ne per occasionem Ezechielis ad expositionem uideamur Numerorum transisse latissimam, a solitudine Sin, que est iuxta Edom et mari Rubro terminum circuire, et per ascensum scorpionis et per Senna et Cadesbarne et atrium Addar et Asemona peruenire usque ad torrentem Aegypti, qui iuxta urbem Rinocoruram mari influit. Hic uero terminus plage australis, hoc est meridiane incipit a Thamar, que urbs in solitudine est, quam et Salomon  miris operibus exstruxit, et hodie Palmyra nuncupatur. Hebreoque sermone Thamar dicitur, que in lingua nostra palmam sonat, usque ad aquas contradictionis Cades, quam in deserto esse non dubium est, et torrens ingrediens mare Magnum, hoc quod Aegypti Palestineque pretendit littoribus et hec est plaga australis ad meridiem. Post plagam ergo aquilonis et orientis, quando ortus nobis fuerit sol iustitie, accipimus meridianam plagam, quando totum nobis desuper lumen infunditur, et cum Abraham inimus conuiuium, et inebriamur uino quod letificat cor hominis , cum Ioseph et fratribus eius. Incipit autem ista possessio et hi termini a Thamar, a palma uidelicet uictoriaque uitiorum, usque ad aquas contradictionis: semper  enim uirtutibus contradicitur. Unde et predicationi euangelice Iudei contra Paulum disserentes, in toto orbe asserunt contradici. Et in Euangelio legimus Simeone dicente: »Hic erit in ruinam et resurrectionem multorum, et in signum cui contradicetur .« Omnis autem contradictio est sanctitatis, quod interpretatur Cades, dicente Psalmista: »Concutiet Dominus desertum Cades .« Quod uidelicet primum non habebat Domini sanctitatem, sed concussum est atque commotum, ut reciperet hospitem Deum, qui dicit: »Super quem requiescit spiritus meus, nisi super humilem et quietum, et trementem uerba mea ?« Post desertum Cades usque ad mare Magnum in  meridie plage australis torrens est, de quo supra diximus, qui non de terra, sed de celo pluuias habet diuersarum uirtutum uarietate collectas.

»Et plaga maris mare Magnum a confinio per directum donec uenias Emath. Hec est plaga maris.« »De qua manifestius et breuius scribit Numerorum liber :» Plaga autem occidentalis a mari Magno incipiet, et ipso fine concludetur,« hoc est de mari usque ad mare, a torrente uidelicet Rinocorure, qui in mare influit usque ad eum locum, qui est contra Emath urbem Syrie, de qua supra diximus. Occidens autem iuxta leges tropologie semper in mari est, semper in salo et fluctibus ubi quotidie naufragia suscitantur, et miserorum neces, et diuitiarum et mercium amissio. Et tamen cum  hec omnia patientia fregerimus, uenimus per directum ad Emath, hoc est ad Domini ueritatem, qui uictis persecutionibus eterna nobis premia repromisit.  Et ut breuiter supradicta morali sensu simul omnia recapitulemus, quisquis cupit terre sancte hereditatem possidere, et future patrie sortem cum electis et sanctis Dei accipere, necesse est, ut incipiat a plaga septentrionis et tendat ad orientem, id est ut deserto infidelitatis frigore, ad recte fidei ortum tendat, et primum ut diximus per Thalon, id est per penitentiam peccatorum ueniat ad Sadada, hoc est declinet a uitiis, et cesset a peccatis, indignationem Domini metuens. Iuxta illud Psalmiste, quo ait: »Declina a malo et fac bonum, et inhabita in seculum seculi: quoniam Dominus  amat iudicium, et non derelinquet sanctos suos, in eternum conseruabuntur. Iniusti autem punientur, et semen impiorum peribit,« et reliqua . Sicque ad puteos uiuentis aque, hoc est ad sacramentum baptismatis, uel doctrinam sacre scientie tendens ad montes spiritales, hoc est doctores sanctos ire festinet, ut ab eis accipiat lumen uere scientie et discat castigare corpus suum, et terrena membra mortificare: quatenus ad atrium fontis eterni et ipsum terminum ueritatis peruenire possit. Cum autem ei ab orientali plaga ipsa ueritate illucessit et ex testimoniis sanctarum Scripturarum mysteria ipsa reuelantur, tunc in Iordane, hoc est in riuo iudicii profunditatem sapientie intelligit, et uere mundationis lauacrum cognoscit.  Postquam autem ad meridiem, hoc est ad puram lucem scientie et ardorem caritatis peruenerit, necesse est ut bella contradictionis et persecutionis estum sustineat. Quia iuxta Apostolum: »Omnes qui pie uolunt uiuere in Christo, persecutionem patiuntur .« Quando autem ad Occidentem properamus, et finis uite nostre appropinquauerit necesse est ut in maris fluctibus, hoc est presentis seculi turbinibus exagitemur, et sic per patientiam ad Domini ueritatem deuictis persecutionibus perueniamus: ut secundum ipsius Domini sententiam, in patientia nostra possideamus animas nostras, et accipiamus premia uite eterne, possideamusque terram uiuentium, et habitemus in Heirusalem  celestem, hoc est in uisione pacis sempiterne. Sed quis nostrum talis est, ut ab huiusmodi distributione ad illam celestis hereditatis sortem uenire mereatur? Quis ita beatus erit, cuius sors Hierusalem ueniet, ut sit ibi, ubi templum Dei est, imo ut ipse sit Dei templum? Quis ita beatus est, ut ibi dies festos agat ubi altare diuinum perpetuis ignibus adoletur? Quis ita beatus est, qui sacrificium suum et incensum suauitatis supra illum ignem ponat, de quo dicebat Saluator: »Ignem ueni mittere ?« Quis ita beatus est, qui ibi semper agat Pascha in loco quem elegerit Dominus Deus suus, ibi Pentecostes diem gerat, et festiuitatem repropitiationis et tabernaculorum solemnitatem, non iam per umbram, sed per ipsam speciem rerumque ueritatem?  Quis nostrum dignus habebitur beate sortis electione cum diuidere Deus ceperit filios nouissime, cui dicat : »Eris super quinque ciuitates potestatem habens,« aut cui dicat: »Eris super decem ciuitates potestatem habens,« nec solum cui dicat, »Intra in gaudium Domini Dei tui,« sed cui dicat, »Sedete et uos mecum super duodecim thronos iudicantes et uos duodecim tribus Isrel .« Et de quibus dicat: »Pater, uolo ut ubi ego sum, et isti sint mecum ,« et uolo etiam istos esse reges, ut ego sum rex regum, uolo et istos habere dominationem, ut et ego sum Dominus dominantium. Beati qui ad hanc peruenient beatitudinem summam. Beati qui ad ista conscenderint fastigia meritorum. Et benedictus Deus noster, qui hec  promisit diligentibus se. Hi sunt ipsi uere sacris numeris numerati apud Deum: imo ipsi sunt quorum etiam capilli capitis numerati sunt per Iesum Christum Dominum nostrum. Sed quia per superbiam uel inuidiam nemo ad sortem electorum et ad possessionem celestis patrie pertingere poterit, necesse est ut per humilitatem ueram et dilectionem fraternam illuc ire contendat, quisquis ad futura bona peruenire desiderat, memineritque scriptum: »Quia omnis, qui se exaltauerit humiliabitur, et qui se humiliauerit exaltabitur .« Ideoque nullum despiciat, nullum spernat, sed magis inferiorem se omnibus esse credat, sciatque iuxta Petri apostoli sententiam, quod »non est personarum acceptor Deus, sed in omni gente, qui timet  Deum et operatur iustitiam, acceptus est illi .« Quod consequenter uir qui ad prophetam locutus est, ostendit, dicens:

»Et diuidetis terram istam uobis, Isrel, et metietis eam in hereditatem uobis et aduenis qui accesserint ad uos, qui genuerint filios in medio uestri, et erunt uobis sicut indigene inter filios Isrel. uobiscum diuident possessionem in medio tribuum Isrel. In tribu autem quacunque fuerit aduena ibi dabitis possessionem illi: ita Dominus Deus.«  Per hoc capitulum discimus, et decutitur supercilium Iudeorum, nichil inter Isrel et gentium populum esse diuisum. Si enim aduenis et alienigenis cum his qui sunt de populo  Isrel, hoc est indigenis, terra diuiditur, nulli dubium eamdem esse hereditatem populi gentium et populi Iudeorum, si tamen conuersi fuerint ad cultum Dei Isrel quod proprie nomen possidet Christianum habentibus Iudeis legis litteram et nobis spiritum, illisque tenentibus membranas, et nobis eum qui scriptus est in membranis: et apud Moysen sorte terra diuiditur, hic autem ut diximus Domini iudicio delegatur unaque possessio est, aduene et Isreli, et in singulis tribubus datur hereditas iubente Domino Deo.



CAPUT XLuIII. Hic describitur diuisio terre, quantum ad intraneos.

»Et hec nomina tribuum: A finibus aquilonis iuxta uiam Ethlom pergentibus. Emath atrium  Aenon terminum Damasci ad aquilonem iuxta Emath, et erit ei plaga orientalis mare Dan una. Et a termino Dan a plaga orientali usque ad plagam Aser una. Et super terminum Aser a plaga orientali usque ad plaga maris Nephthalim una. Et super terminum Nephthalim a plaga orientis usque ad plagam maris Manasse una. Et super terminum Manasse a plaga orientali usque ad plagam maris Ephraim una. Et super terminum Ephraim a plaga orientali usque ad plagam maris Ruben una. Et super terminum Ruben a plaga orientali usque ad plagam maris Iuda una.«  Descripta terre sancte possessione tam iuxta presentem Ezechielis prophetiam, quam iuxta Numerorum librum, nunc singularum tribuum a  plaga orientali usque ad plagam occidentis, id est, maris possessio describitur. Et primum fines accipiunt ab aquilone iuxta uiam Ethlom pergentibus Emath, atrium siue Aser Enon terminum Damasci, ad aquilonem iuxta Emath, de quibus ante iam diximus. Incipit autem primum tribus Dan, secunda Aser, tertia Nephthalim, quarta Manasse, quinta Ephraim, sexta Ruben, septima Iude. Hoc est, a sinistra parte et completus numerus septenarius. Deinde primitie sacerdotum et Leuitarum, et sanctuarium Domini in medio sanctumque sanctorum. Urbs quoque describitur per singula latera in quadrum quatuor millia et quingentos habens calamos. Suburbana quoque sacerdotum et Leuitarum per ordinem describuntur, et  possessio principis. Rursumque a parte dextra succedunt quinque tribus a plaga similiter orientis usque ad plagam occidentis, quarum prima est Beniamin, secunda Simeon suam possessionem specialiter habens, et nequaquam ut prius mixtam cum Iuda, tertia Issachar, quarta Zabulon, quinta Gad. Porteque ciuitatis terne, per singulas plagas et nomen ipsius ciuitatis, quod in fronte pontificis auri lamina continetur, de quibus uniuersis in suis disseremus locis. Hoc quoque notandum, quod quadraginta octo ciuitatum, que in Numerorum uolumine tribui Leuitice dantur ad habitandum cum suburbanis suis, hic silentur nomina, et ciuitates fugitiuorum quarum tres trans  Iordanen, Bosor uidelicet et Ramoth, et Gaulon, in duabus et dimidia tribu date sunt, et tres intra Iordanen, Cades uidelicet et Sichem et Cariatharbe. Neque enim opus erat in descriptione mystica et habitatione sanctorum et conuersatione perfecta fugitiuorum describi auxilia quibus Isrel indiguit adhuc in terra positus, et per multos labores atque discrimina ad hanc ciuitatem uenire festinans, et in singulis sanctis loquens: »Aduena sum et peregrinus, sicut omnes patres mei .« Et in alio loco: »Habitaui cum habitantibus Cedar, multum peregrinata est anima mea .«

»Et super terminum Iuda a plaga orientali usque ad plagam maris, erunt primitie quas separabitis  XXu millia latitudinis et longitudinis sicuti singule partes a plaga orientali usque ad plagam maris. Et erit sanctuarium in medio eius. Primitie quas separabitis Domino longitudo uiginti quinque millibus et latitudo decem millibus.« Superfluum est disserta disserere, et in quibus supra laborauimus, quasi non sint dicta iterum laborare. Post septem tribuum terminos ab oriente usque ad occidentem describuntur primitie, quarum latitudo teneat uiginti quinque millia calamorum: longitudo uero sicuti tenent singule tribus ab oriente usque ad mare cuius longitudinis incertus est numerus. Neque enim in singularum descriptione tribuum mensura descripta est. Sin autem latitudo habet XXu millium calamorum, conici datur multo maiorem  esse numerum longitudinis, que semper maior est latitudine. In medio autem sanctuarium ponitur iuxta primitias, que sunt Domino separate, longitudinis uiginti quinque millium calamorum et latitudinis decem millium. Que legens nichil aliud possum dicere nisi illud Apostoli : »O profundum diuitiarum sapientie et scientie Dei! quam inscrutabilia iudicia eius et inuestigabiles uie eius! »Et in alio loco : »Ut possitis comprehendere cum omnibus sanctis, que sit latitudo et longitudo et sublimitas et profundum. Scire etiam supereminentem scientie caritatem Christi, ut impleamini in omnem plenitudinem Dei.« uiginti quinque millium autem numerum referri ad sensus de quibus dictum est: Sensum diuinum possidebitis: et X millium ad perfectam  consummatamque uirtutem, que decalogo ueteris Instrumenti ad euangelicum perueniat sacramentum, ut prius breui sermone perstrinximus, et hic ex parte commonebimus. Si enim ab uno addens numero ad quatuor peruenias, denarium implebis numerum, atque ita fiet ut et uetus Testamentum constringatur in nouo, et nouum in ueteri dilatetur.

»He autem erunt primitie sanctuarii sacerdotum ad aquilonem longitudinis uiginti quinque millium, et ad mare latitudinis decem millium. Sed et ad orientem latitudinis decem millium, et ad meridiem longitudinis uiginti quinque millium.«  Omnes filii Isrel acceperunt sortes suas in terra. Leuitis autem hereditas solus sufficit  Deus. uerum quoniam accipiebant Leuite decimas et primitias de fructibus a filiis Isrel per preceptum Dei, oportebat eos etiam de terra, ut ita dicam, et de habitaculis decimas accipere, hoc est enim, ab omnibus decimas accepisse. Et ideo accedentes primarii uiri, qui erant de filiis Leui ad Eleazarum sacerdotem, et ad Iesum filium Naue, et ad principes tribuum filiorum Isrel in Selom in terra Chanaan dixerunt: Dominus precepit in manu Moysi dari nobis ciuitates ad habitandum, et suburbana earum animalibus nostris, sicut in libro Iesu Naue scriptum reperitur . Oportebat ergo etiam de suburbanis et de ciuitatibus sortem fieri: ne forte indiscrete et fortuito inter Leuitas celebrata diuisio uideretur.  Sicut ergo distributio sortis, que facta est in filiis Isrel, habuit rationem, qua quis prima sorte dignus haberetur, qua et alius secunda, de qua ut potuimus iam ante tractauimus; sed et hi qui per Moysen ultra Iordanen et ab Iesu in terra repromissionis accipiunt, ubi prima sors cecidit in Beniamin, et postmodum inter ceteros in quibus fuit ultimus Dan: ita necesse est esse aliquam rationem etiam in ordine sacerdotalis et Leuitice sortis, ut alii prima, alii secunda, alii uero tertia sors ducatur, per quas illa uel illa loca unicuique decernuntur. Dicuntur autem filii esse Leui, Gerson, et Caath, et Merari, et ostenditur primatum tenuisse in honore Caath, hoc est, qui filii Caath fuerunt ex Amram: nam de  eo Moyses, et Aaron, et Muria.  Igitur de Caath pars quidem [quedam] plebis effecta est sacerdotalis, que est Aaron et filii eius. Moyses autem in sacerdotali ordine, aut si quid etiam amplius sacerdotali esse potest habendus est: alia uero est ratio de filiis eius. Ceteri autem ex filiis Caath, secundum tenuerunt in tribu Leui. Si qui sunt ex Issachar et Chebron et Odiel. Cum deinde post hoc accipiunt partem post Caath e filiis Gerson tertio loco: nouissimus uero omnium Merari. Hec est autem differentia primi ordinis, et secundi, et tertii uel quarti, quam primo omnium obseruauimus in numeris. Postea enim, quam ordinate fuerant duodecim tribus per quatuor orbis terre partes, circa arcam testamenti Domini excubias  agere, et statute sunt tres quidem tribus ab oriente, et tres quidem ab Africo uel meridiano, tres autem mare, quod est ad occidentem, tres uero ad aquilonem, qui est septentrio, ubi etiam isti per quatuor orbis terre partes eodem ordine deputantur. Et ab oriente quidem ubi erat tribus Iuda, que erat inter ceteras prima, Aaron atque filii eius collocantur. Caath uero et reliqui, qui erant filii arcam testamenti Domini leuare in humeros et tubis canere statuuntur: ita ut cum prima tuba cecinissent, mouerent castra hi qui erant ab oriente. Cum uero cecinisset secunda, hi qui erant a meridiano consurgerent, tertia ab occidente, quarta ab aquilone. uides quantum ordo  et quanta differentia in Scripturis et rerum consequentia describitur, quomodo nichil sine moderatione et ordine geritur. Intuere diligentius, et in omni scriptura hec ita inuenies ordinata. Sed quis potest ascendere hec omnia et comprehendere? Quis inuenisse potest saltem, et obseruare ordinem mysteriorum ualet, cum secundum litteram solam difficile textus narrationis explicari potest, et permixtio uel locorum uel personarum, que in historia continentur euolui? Quid dicimus de his sacramentis, que per hoc scribuntur et in quibus distributiones future hereditatis adumbrantur? et per quem sancte terre, quam mansueti hereditate suscipient, diuisio celebrabitur? Quis castrorum sedes diuersas explicet, quomodo hec  in resurrectione per singulos quosque sanctorum sacerdotali uel Leuitico ordine habenda sit distributio? ut quemadmodum dicit Apostolus in resurrectione non confuse agantur omnia, sed »ueniat unusquisque in suo ordine initium Christus, deinde hi, qui sunt Christi, qui in aduentu eius sperauerunt cum tradiderit regnum Deo et patri, et cum subiecerit ei omnem principatum et potestatem ,« ubi sine dubio tales quedam castrorum obseruationes et sacerdotales distributiones et ordines ac tubarum significationes erunt. Quod autem exceptis sex urbibus fugitiuorum, alias quadraginta duas urbes Leuite accipiunt, indubitanter ipsa predicatio sanctorum signatur. Ipsi enim possident doctrinam, que constat legis decalogo,  et quadrifido Euangelii numero, quasi decies quaternas urbes habentes, quibus etiam due adiiciuntur, quia nimirum cuncta que predicant, morali ac mystico sensu annuntiant.

»Et erit, inquit, sanctuarium Domini in medio eius. Sacerdotibus sanctuarium erit de filiis Sadoch, qui custodierunt ceremonias meas et non errauerunt cum errarent filii Isrel, sicut errauerunt Leuite. Et erunt primitie de primitiuis terre sanctum sanctorum iuxta terminum Leuitarum.«  Quatuor primitiarum describuntur plage, que non ad populum nec ad uulgus ignobile, neque ad Leuitas, hoc est inferiorem gradum, sed proprie ad cultum pertinet sacerdotum, aquilonis uidelicet et occidentis et orientis et austri, et per  partes profectuum ordo narratur, ut aquilonis frigora relinquentes ueniamus ad occidentem, quo scilicit occidant nobis uitia atque intereant. Et inde transeamus ad orientem, ortoque nobis sole iustitie ueniamus ad meridiem in qua clarissimum lumen atque perfectum est, et tam ab aquilone usque ad mare, quam ab oriente usque ad meridiem uiginti quinque millia longitudinis et latitudinis decem millia sint, ut ubique eadem longitudinis et latitudinis mensura seruetur. »Sanctuarium autem,« id est templum Domini, »in medio erit« primitiarum sacerdotalium, et equo latere ex omni parte uallabitur. Et quia dixerat, he autem erunt primitie sanctuarii sacerdotum,  ne communi uocabulo omnes sacerdotes uindicarent sibi huius loci possessionem et ceremonias obseruandas, ponit specialiter inferens, »sacerdotibus sanctuarium erit de filiis Sadoch,« qui interpretatur iustus, de quo dicitur: »Iustus Dominus et iustitias dilexit, equitatem uidit uultus eius .« Pro quo Sadoch Septuaginta scribunt Saduc. Ipse Sadoch loquitur in Euangelio: »Non enim Pater iudicat quemquam, sed omne iudicium dedit Filio .« Et de hoc sub nomine Salomonis mystice Propheta decantat: »Deus, iudicium tuum da regi, et iustitiam tuam filio regis.« Illi autem sacerdotes domini sanctuarium possidebunt et custodient ceremonias eius, qui non errauerunt cum errarent filii Isrel atque Leuite, de  quibus in superioribus disputatum est, qui non offerunt uictimas, sed priuilegio nominis et erroris sui humilitate contenti, semper loquuntur in corde: »Iniquitatem meam ego agnosco, et peccatum meum coram me est semper .« Audiat hoc sacerdotalis gradus et Ariane persecutionis ardore superatus, ac uere postea fidei ne opibus careat, potentia colla submittens, sufficere sibi si non expellatur e templo, si pristini nominis umbram quamdam et imaginem teneat, et non resupinus eructans delicias, quasi immaculatus et purus de excelsissimo throno nobis imperitie sue et barbare garrulitatis ructet nauseam. »Erunt, inquit, eis primitie de primitiis terre,« hoc est sacerdotibus, et qui non errauerunt cum  errarent filii Isrel et Leuite. Primitie autem de primitiis, sicut decimarum decime, sanctumque sanctorum iuxta terminum Leuitarum, ut habeant quidem Leuite confinia sacerdotum, sed umbilicum, id est medium eius, et ipsam possessionem tenere non ualeant.

»Sed et Leuitis similiter iuxta fines sacerdotum uiginti et quinque millia longitudinis, et latitudinis decem millia. Omnis longitudo XXu millium, et latitudo decem millium. Et non uenundabunt ex eo neque mutabunt nec tranferentur primitie terre, quia sanctificate sunt domino. Quinque millia autem, que supersunt in latitudine per uiginti quinque millia profana erunt urbis inhabitaculum et in suburbana. Et  erit ciuitas in medio eius.« Quod nos uertimus in profanum, pro quo Aquila , Symmachus et Theodotio transtulerunt, Septuaginta dixere , quod antemurale possumus dicere. Profanum autem est, et laicum, id est, uulgare, quod omni populo habitare passim licet. Illud autem, quod dixerunt LXX, nec mensurabitur, nec auferetur, pro eo quod nos diximus, non mutabitur neque transferetur sensum non habere perspicuum est. Describitur quoque Leuitarum possessio, que uicina quidem est finibus sacerdotum, et eadem habet spatia in longitudine, et in latitudine pro multitudine Leuitarum, que habet paucitas sacerdotum, sed tamen propriis utitur terminis,  et intelligit se a sacerdotali gradu esse disiunctam ad decutiendam superbiam ministrorum, qui ingorantes humilitatem status sui, ultra sacerdotes, hoc est, presbyteros intumescunt, et dignitatem non merito, sed diuitiis estimant. Certe qui primus fuerit ministrorum, qui per singula concionatur in populos et a pontificis latere non recedit, iniuriam putat si presbyter ordinetur, et non meminit mensarum et uiduarum minister in obsequium se, et ministerium non solum sacerdotum, sed et uiduarum et pauperum delegatum. »Et non uenundabunt, inquit, ex eo neque mutabunt,« ut permaneat Leuitice distributionis eterna possessio, nec uincatur pretio meritum dignitatis, nec ab alio transferamus ad alium, quia que sanctificata sunt Domino  non sunt eorum quibus data sunt, sed eius cuius nomine possidentur. Quinque millia autem, que supersunt in latitudine per uiginti quinque millia, subauditur longitudinis profana erunt urbis et cunctis habitare liceat Isrelitis, omnique de plebe, non quod immunda sint aut aliquid in habitatione terre sancte contaminatum putetur et sordidum, sed quod preter sacerdotes omnibus in eis habitare permissum sit. Per que intelligimus cuncta, que referimus ad sensus, hoc est, ad corporis uoluptates, que uisu et auditu, tactu, odore et sapore capimus esse profana, et templi sanctimoniam non habere, nec sacerdotalis esse priuilegii, sed laice uilitatis. Ciuitas autem erit in medio, de qua scriptum est: »Fluminis impetus letificat ciuitatem Dei .« Et: »Non  potest ciuitas abscondi super montem posita ,« de qua dicemus in consequentibus, , hoc est, antemurale, et , id est, spatium quod Septuaginta pro suburbanis interpretati sunt, quem sensum in hoc loco habeant ignoramus.

»Et he mensure eius: Ad plagam septentrionalem quingenta et quatuor millia, et ad plagam meridianam quingenta et quatuor millia et ad plagam orientalem quingenta et quatuor millia, et ad plagam occidentalem quingenta et quatuor millia.« Quod dicit: »Et he mensure eius,« subaudiendum est ciuitatis. In fine enim preteriti capituli positum est, »et erit ciuitas in medio eius, id est, terre. Primumque a plaga septentrionali incipit, et e regione ponit plagam meridianam. Rursumque par reddit  pari ut orientali plage e contrario ponat occidentalem, id est mare. Singulaque latera ciuitatis habent quatuor millia et quingentos calamos, qui faciunt supputati undecim millia passuum et octoginta quinque, ut simul omnis urbs, sicut in fine huius uoluminis scribitur, per circuitum habeat decem et octo millia calamorum, qui faciunt quadraginta quatuor millia passuum et trecentos quadraginta. Unde et quadragesimus quartus psalmus, qui inscribitur: »In finem, pro his qui commutabuntur:« et pertinet ad Idida, id est, ad amabilem Domini, siue ut interpretatus est Aquila pro liliis. Symmachusque pro floribus, Ecclesie, que urbs Domini est, continet sacramenta: de qua scribitur in eodem psalmo:  »Astitit regina a dextris tuis in uestitu deaurato circumdata uarietate.« Et iterum: »Omnis gloria filie regis intrinsecus,« ut non sit similis sepulchris forinsecus dealbatis, sed et intus et foris omnia lauet paropsidis. Cumque recesserimus ab aquilone uento frigidissimo, transimus ad meridiem, et post ortum in nobis lumen scientie occasum fortitudinum formidamus, nequaquam preterita, sed futura considerantes, nec habentes certam uirtutis possessionem, sed quotidie in oratione dicentes: »Ne inducas nos in tentationem,« quam ferre non possimus.

»Erunt autem suburbana ciuitatis ad aquilonem ducenti quinquaginta, et ad meridiem ducenti quinquaginta, et ad orientem ducenti quinquaginta et ad mare ducenti quinquaginta.« Pro suburbanis,  que Hebraice dicuntur magras, rursum Septuaginta , id est spatium, transtulerunt. Quod dicitur ducenti quinquaginta per singulas plagas, subauditur calami, qui sena cubita habent et unum palmum: et per singula latera faciunt passus sexcentos decem et septem paulominus, et in commune mille calamos habentes passus duo millia quadringentos sexaginta octo, que spatia muros per circuitum ambiunt ciuitatis, ut inter urbem et ea que reliqua sunt diuidant. Ex quo ostenditur nullum de his spatiis ad exercendum opera ciuitatis capiendorumque fructuum habere licentiam, sed uacare ab usu et opere hominum, ut circum muralia urbis sponte nascentium uirgultorum atque herbarum et ceterorum, que terra gignit, habeant amenitatem.

 »Quod autem reliquum fuerit in longitudine secundum primitias sanctuarii decem millia in orientem, et decem millia in occidentem erunt sicut primitie sanctuarii et erunt fruges eius in cibum uel in panes his, qui seruiunt uel operantur ciuitati. Seruientes autem uel operantes ciuitati seruient siue operabuntur ex omnibus tribubus Isrel. Omnes primitie uiginti quinque millium, per uiginti quinque millia in quadrum, separabuntur in primitias sanctuarii et possessionem ciuitatis.« Post urbis sancte descriptionem et suburbana eius, reliquam partem primitiarum sanctuarii decem millia calamorum in orientem, et alia decem millia ad occidentem tendentium delegari uult his, qui opera ciuitatis exercent ad uarios usus, et quibuscunque urbs  indiget, ut scilicet scrantur, et ex frugibus, que in hoc terre nascuntur spatio, uescantur operarii, qui uel menia urbis exstruunt, uel interrupta et ruinosa restituunt, ut habeat ciuitas cultum suum, et sarta tecta cum poposcerit necessitas instaurentur. Et hoc non solum in Isrel, uel in possessione terre sancte spiritaliter Ecclesie mysterio continetur, sed in Romano quoque fieri probamus imperio, ut quedam uille sint pertinentes ad iura urbium uel regia munificentia uel hereditatibus et dono multorum: ne scilicet edificia paulatim collabantur, et edes publice, que ornamento sunt ciuitati, longa uexentur incuria. Operarii autem, inquit, siue qui seruiunt in operibus ciuitatis, erunt ex omnibus tribubus Isrel,  ut nullus se ab opere ciuitatis immunem putet, sed omnes certatim exstruant Ecclesiam, quod in tabernaculo quoque factum legimus, ut pro uarietate uirium, alius aurum, et argentum, cocum, byssum, et purpuram, uariaque et diuersa subtegmina, alii pelles, et caprarum offerunt pilos. Et cum essent dona diuersa pro qualitate substantie unum donantium esset premium: imo maius eorum qui parua quidem obtulerint, sed maiora pro uiribus, in exemplum uidue pauperis, que duo minuta in gazophylacii dona mittebat , et Domini est iudicio laudata dicentis, »uere dico uobis quia uidua hec paupercula plus quam omnes misit. Nam omnes hi ex abundantia sibi miserunt in munera Dei. Hec autem ex eo quod deest illi omnem uictum suum  quem habuit misit. Sicut ergo diximus de operibus ciuitatis, sic illud breuiter perstringendum est, quod omnes primitie sanctuarii, et possessio ciuitatis pariter supputata per quadrum contineat millia ducenta quadraginta sex et partem tertiam. Si enim uiginti quinque millia calamorum, qui senos cubitos habent et palmum unum faciunt, nostra, hoc est, Romana sexaginta et unum millia, et sexcentos sexaginta septem passus, nulli dubium est, hec in quadruplum supputata superiorem efficere numerum. Ex quo perspicimus omnia intelligenda spiritaliter, Ecclesie possessionem multo latiorem esse, quam quondam fuit in Iudea, qui ne accipere quidem partes terre sancte, sed ex singulis tribubus quadraginta octo ciuitatum, non ex pleno possessionem,  sed habitationem et hospitia susceperunt, ut ipsi quoque qui uidentur laici, nec peruenisse ad sacerdotalem et leuiticum gradum, tamen si operentur in domini ciuitate, uescantur de sancta terra, terra initium terraque credentium, quorum unus loquebatur: »Credo uidere bona Domini in terra uiuentium .«

»Quod autem reliquum fuerit principis erit ex omni parte primitiarum sanctuarii et possessionis ciuitatis: e regione uiginti quinque millium primitiarum usque ad terminum orientalem, sed et a mari e regione uiginti quinque millium usque ad terminum maris similiter in partibus principis erit. Et erunt primitie sanctuarii et sanctuarium templi in medio eius. De possessione quoque Leuitarum et  de possessione ciuitatis in medio partium principis erit, inter terminum Iuda, et intra terminum Beniamin et ad principem pertinebit.« De hoc principe supra plenius disputatum est, et quod tantum solus acciperet, quantum una tribus: nunc autem aliud discimus, quod ex cunctis tribubus quidquid reliquum fuerit hic solus accipiat, ut nulla tribus sit, que Principi dona non offerat, non aliunde, sed ex primitiis, que templo et sanctuario et delegatis urbis partibus seruiunt. Hoc est enim quod dicit: »e regione siue contra faciem, uiginti quinque millium primitiarum usque ad terminum orientalem,« siue usque ad terminum maris, ut sint primitie inter septem et quinque tribus et in ipsis primitiis ciuitas et suburbana eius  in medio ciuitatis sanctuarium templi. Sed et de possessione Leuitarum et de possessione ciuitatis, quidquid reliquum est, principi deputabitur. Eritque pars extrema septem tribuum uicina primitiis et ciuitati et templo in tribu Iuda, et pars extrema quinque tribuum eodem iure quo supra in tribu Beniamin ipsa extrema pars ad principem pertinebit. Ex quo Scripture sancte sacramenta miranda sunt, et cogitanda magis quam eloquio proferenda. In priori enim diuisione terrarum trans Iordanem per Mosen duabus tribubus Ruben et Gad et dimidie tribui Manasse terra diuisa est, intra Iordanem autem per Iosue filium Nun et Eleazarum filium Aaron: Iudas possedit ab austro, et Ephraim et Manasse tribus dimidia ab aquilone. Postea uero de Silo missis exploratoribus  per singulas tribus et descriptione terre allata ad Iosue et Eleazar, Beniamin iuxta Iudam ab austro, et iuxta Ephraim et dimidiam tribum accepit possessionem. Secunda tribus Simeon hereditatem accepit de tribu Iuda, ut impleretur, quod scriptum est de Leui et Simeon, »Diuidam eos in Iacob et dispergam eos in Isrel .«

Tertia Zabulon Galileam accepit in qua est mons Thabor. Quarta Issachar, ubi est Iezrahel usque ad Iordanem. Quinta Asser, usque ad montem Carmelum, qui imminet mari magno Tyrumque et Sidonem. Sexta Nepthalim in Galilea usque ad Iordanem, ubi Tiberias que olim appellabatur Chenereth. Septima Dan usque Ioppen, ubi sunt turres Ahialon et Selebi et Emmaus, que nunc appellatur Nicopolis;  licet postea legerimus, quod ceperint sibi transcensis aliis tribubus urbem Lesem in tribu Dan, que hodie appellatur Paneas. Cum hec se ita habeant, et inter priorem tribuum descriptionem, et que nunc habetur tanta diuersitas sit: hoc consideremus, quomodo et in presenti descriptione et in preterita inter tribuum Iuda, et Beniamin urbs templum collocatum sit, et in priori quidem descriptione Iudas erat ab austro, et Beniamin ab aquilone. Hic uero e contrario fit, ut Iudas sit ab aquilone, et Beniamin ab austro: post quem secundus est Simeon, tertius Isachar, quartus Zabulon, quintus Gad, quinque uidelicet tribus, sicut in consequentibus dicitur. Scriptum est enim:

»Et reliquis tribubus a plaga orientali usque ad  plagam occidentalem Beniamin una. Et contra terminum Beniamin a plaga orientali usque ad plagam occidentalem Simeon una. Et super terminum Simeonis a plaga orientali usque ad plagam occidentalem Isachar una. Et super terminum Isachar a plaga orientali usque ad plagam occidentalem Zabulon una. Et super terminum Zabulon a plaga orientali usque ad plagam maris Gad una. Et super terminum Gad ad plagam austri in meridiem, et erit finis de Thamar usque ad aquas contradictionis Cades, hereditas contra mare magnum. Hec est terra, quam metiemini tribubus Isrel, et he partitiones earum, ait Dominus Deus.«  Quod in quinque et septem tribubus semper  in fine ponitur una, subintelligitur, uel pars, uel possessio, uel hereditas: licet Aquila et Symmachus interpretentur genere neutrali quod significat terminum. Illudque breuiter attendendum in extrema quinque tribuum, tribum Gad, que in priori descriptione trans Iordanem fuit, poni eam partem quam prius Iudas tenuit ad plagam uidelicet austri in meridiem: et esse terminum de Thamar usque ad aquas contradictionis Cades hereditatem contra mare Magnum. Thamar ipsa est de qua iam diximus, quam nunc Palmyram uocant et olim a Salomone constructa. Palma enim Hebreo sermone Thamar appellatur, ab eo quod ibi palmeta sint plurima, quidam putant hoc sortitam uocabulum. Quod sequitur: »Usque ad aquas contradictionis Cades hereditas  contra mare Magnum,« pro quo Septuaginta transtulerunt, »De Theman et aqua Maribinoth Cades hereditas usque ad mare Magnum,« illud obseruandum in Hebraico eumdem sermonem nehela quia ambiguus sit et hereditatem sonare et torrentem, et hic magis torrentem accipi debere, quam hereditatem. Iste est enim torrens, qui ingreditur mare Magnum Rinocorure, ut ante iam diximus. Cades autem, que in libro Iosue appellatur Cades barne in deserto est, quod extenditur usque ad urbem Petram. Maribinoth uero, quod interpretatur contradictionis non uocabulum loci est, ut plerique estimant, sed aquarum in quibus Domino contradixit populus, et Moyses offendit Deum, dicente psalmo: »Tentauerunt eum ad aquam contradictionis, et  afflictus est Moses propter eos . Omnisque terre sancte hereditas ab australi plaga iuxta terminos Aegypti Rinocorura et torrente finitur. Et quia Gad interpretatur tentatio, in possessione eius de palmetis transimus ad aquas contradictionis usque Cades, que interpretatur sancta, ut intelligamus nos etiam post uictoriam mundi debere esse sollicitos et semper in metu, et recordari illius uersiculi, Tentatio est uita hominum super terram:« et ad sanctitatem aduersariis repugnantibus peruenire; sicque obtinere uictoriam, et e uicino torrentem plenum imbrium contemplemur

»Et egressus ciuitatis a plaga septentrionali quingenta et quatuor millia mensurabis et porte ciuitatis ex omnibus tribubus Isrel. Porte tres a  septentrione. Porta Ruben una. Porta Iude una. Porta Leui una: Et ad plagam orientalem quingentos et quatuor millia et porte tres. Porta Ioseph una. Porta Beniamin una. Porta Dan una. Et ad plagam meridianam quingentos et quatuor millia metieris et porte tres. Porta Simeonis una: porta Issachar una, porta Zabulon una; et ad plagam occidentalem quingenti et quatuor millia. Porte eorum tres. Porta Gad una. Porta Aser una. Porta Nephtalim una. Per circuitum decem et octo millia et nomen ciuitatis ex illa die Dominus ibidem.« »De ambitu ciuitatis quod per latera singula in quadrum quatuor millia, quingentos calamos habuerit preteritus sermo narrauit, qui faciunt decem  et octo millia calamorum, ut in presenti quoque capitulo positum est, id est, quadraginta quatuor millia passuum et trecentos quadraginta passus. Nunc scribitur per singula latera, hoc est, per undecim millia passuum et octoginta passus ternas fuisse portas quas Aquila Symmachus et Theodotio , Septuaginta uocant, nos interpretati sumus egressus et exitus ciuitatis.

Illudque primum breuiter admonendum, easdem tribus in circuitu tabernaculi ita castrametatas ut ad orientem fuerit Iudas, Issachar et Zabulon filii Lie: et ad meridiem Ruben, Simeon, Gad, duo filii Lie: et tertius filius Zelphe ancille Lie: ad occidentem uero Ephraim Manasses et Beniamin, duo uidelicet filii Rachelis: quia Ioseph pro tribu Leui,  que sacrificiis deputata est, in duas tribus Ephraim et Manassen diuisa est, ad aquilonem autem Dan et Aser et Nephtalim, quorum primus et tertius filii sunt Bale ancille Rachelis, secundus filius Zelphe, ancille Lie ignobiles, et ad aquilonem positi quippe, qui ex ancillarum inter se dissidentium stirpe generati sunt. Hoc iuxta Numerorum librum  et descriptionem tabernaculi, que iubente Deo Moysi ore dictata est. Nostra uero urbs que est »ciuitas Regis magni , cuius artifex et conditor est Deus, de qua et Psalmista canit: Numquid Sion dicet homo, et homo natus est in ea, et ipse fundauit eam altissimus ,« aliam habet tribuum in terra sancta descriptionem et mensuram ciuitatis, et possessionis ordinem, et  plagas tribuum singularum. Primum enim plage aquilonis opponuntur, tres porte, siue exitus ciuitatis, quorum est primogenitus Ruben, et Iudas regie stirpis auctor, et Leui super cuius nomine in tabernaculo et sacrorum descriptione nil dictum est, ut primogenita possidentes quasi genus regale et sacerdotale, aquilonis frigora contemnamus. Secundo uero ad orientem est Ioseph, Beniamin et Dan, ambo filii Rachel et unus Bale ancille eius, ad meridiem uero Simeon, Issachar, Zabulon, qui tres Lie filii sunt. Porro ad occidentem Gad, Aser, et Nephtalim: quorum priores duo filii Zelphe sunt ancille Lie: tertius filius Bale ancille Rachelis: »Quis sapiens et intelligit hec, intelligens et cognoscet ea?«  Quia recte uie Domini et iusti ambulabunt in  eis, »preuaricatores autem corruent in illis .« Has duodecim portas siue exitus pro qualitate meritorum atque uirtutum singulis tribubus sub apostolicis et patriarcharum nominibus arbitror delegatas, de quibus et in Apocalypsi Ioannis apertius scribitur, et multa diuinarum Scripturarum sacramenta testantur.  Nam et in Apocalypsi de his portis mystice ciuitatis Dei ita scriptum est: »Et habebat murum magnum et altum habebat portas duodecim, et in portis angulos duodecim, et nomina scripta, que sunt nomina duodecim tribuum filiorum Isrel, ab oriente porte tres, ab aquilone porte tres, et ab austro porte tres, et ab occasu porte tres: et murus ciuitatis habens fundamenta  duodecim, et in ipsis duodecim nomina duodecim apostolorum et agni.« Murus ergo iste magnus et altus, inexpugnabilem fidei et caritatis, speique firmitatem significat. Potest et ipse Dominus Ecclesiam undique protegens, murus magnus intelligi, de quo Isaias ait: »Ponetur in ea murus et antemurale ,« id est, Domini protectio, et intercessio sanctorum, qui iter faciunt ei docendo ad corda credentium. Habet hic murus portas duodecim, que porte apostoli sunt, qui suo uel scripto, uel opere cunctis primordialiter gentibus Ecclesie pandebant introitum. »Et in portis angulos duodecim,« doctores scilicet, apostolorum uestigia fidei et uerbi mysterio sequentes: »Et nomina scripta, que sunt nomina duodecim filiorum Isrel ;«  memoriam ueterum Patrum significat predicatorum cordibus insitam. Unde et pontifex tabernaculum ingressus memoriale Patrum in rationali pectoris ferre iubetur. »Ab oriente erant porte tres, ab aquilone porte tres, ab austro porte tres, et ab occasu porte tres.« Hac tam solerti reor descriptione portarum duodenarii numeri uoluit indicare mysterium: quo idcirco uel summa apostolorum uel Ecclesie sit figurata perfectio, quia per eam orbi quadrato sancte Trinitatis erat fides intimanda. »Et murus ciuitatis habebat fundamenta duodecim, et in ipsis duodecim nomina duodecim apostolorum et Agni;« quod sunt porte, hoc fundamenta, quod ciuitas hoc murus. Possunt autem et patriarche fundamentorum uocabulo designari, qui nomina in  se apostolorum, id est, figuram tenuerint. Per illos enim fundata hec ciuitas, quamuis per apostolos quasi per portas latius credituris sit aperta nationibus. Et notandum, quod fundamenta cum pluraliter dicantur, doctores uel uirtutes Ecclesie significant: cum uero singulariter, ipsum significare Dominum, qui est fundamentum fundamentorum.  Et necesse est ut talis ciuitas decem et octo millium per circuitum teneat calamorum, sub quo numero et in duodeuicesimo psalmo lex naturalis et scripta gratiaque Euangelii describitur, quibus Ecclesia, id est, urbs Saluatoris exstructa est. Nomen quoque ipsius ciuitatis nequaquam erit ut prius Hierosolyma, que interpretatur uisio pacis: sed Adonaisan [Adonaisama], quod in Latinum sermonem  uertitur Dominus ibidem, qui nunquam recedat ab ea, ut a priori populo ante discessit dicens ad discipulos: »Surgite, abeamus hinc .« Et ad Iudeos: »Relinquetur uobis domus uestra deserta ,« sed eternam habeat possessionem, et sit ei ipse possessio, iisdem discipulis repromittens: »Ecce ego uobiscum usque ad consummationem seculi ,« et qui ad Patrem loquens ait: »Pater quos dedisti mihi uolo ut ubi ego sum, et illi sint mecum, ut uideant claritatem meam, quam dedisti mihi, quia dilexisti me ante constitutionem mundi .«  De hac ergo beatitudine uisionis Dei, ubi sancti cum Domino gaudebunt, in eternum, et de presentia  eius, sine cessatione et absque ullo termino letantur, qualis sit, Psalmista explicat dicens: »Beati qui habitant in domo tua, Domine, in seculum seculi laudabunt te ;« nam si beatus hic habetur cui ad tempus omnia secunda procedunt, nec aliqua aduersitate concutitur, quid de illa beatitudine sentiemus, cui nec in qualitate nec in perennitate quidquam simile reperitur? Sed quia humanis uerbis hoc bonum non potest explicari, tamen unde proueniat non tacetur, dicit enim: »Laudabunt te:« Inde est quippe illa beatitudo mirabilis, quam ut eternam intelligeres, subiecit: »In seculum seculi.« Sed qualis rogo illius seculi uentura letitia est, ubi dabitur copiose gaudere, et nunquam ab ea posse discedere? Electi ergo omnes, laudes et misericordias  Domini libere in eternitate cantabunt, ubi iam de peccati uenia dubietas non erit, ubi iam securam mentem culpe sue memoria non addicit, ubi non sub reatu animus trepidat, sed eius indulgentia liber exsultat. Nam si in illa eterna uita homo nulla peccati memoria tangitur, ereptum se unde gratulatur? aut quomodo largitori gratias refert de uenia quam accepit, si interueniente obliuione transacte nequitie esse se pene debitorem nescit, et si miserie transacte non meminit, unde pro largitate misericordie laudes reddit? Querendum ergo est, quomodo electorum mens perfecta esse in beatitudine possit; si hanc inter gaudia memoria sui reatus tangit? aut quomodo perfecte lucis clarescit gloria, quam reducta ab animo obumbrat culpa?  Sed sciendum est, quia sicut sepe nunc tristium leti reminiscimur, ita nunc transacte nequitie  sine lesione nostre beatitudinis recordabimur. Plerumque enim incolumitatis tempore ad memoriam dolores preteritos sine dolore reducimus, et quo egros recolimus, eo nos incolumes plus amamus. Sic ergo erit et in illa beatitudine culpe memoria, non que mente polluat, sed que letitie arctius astringat, ut dum doloris sui animus sine dolore reminiscitur, inde se ad gratias agendas, debitorem fieri suo medico uerius fateatur, ut eo magis acceptam salutem diligat, quo de molestia meminit quid euasit. In eternum ergo laudem misericordie largitoris nostri referimus, et nequaquam miserie conscientia grauamur: quia dum mala nostra sine aliquo mentis malo respicimus; et nunquam erit, quod corda laudantium de transactis  iniquitatibus polluat, et semper erit, quod hec ad laudem liberatoris accendat. Hinc quoque Paulus apostolus Philippensibus ait: »Nostra conuersatio in celis est: unde etiam Saluatorem exspectamus Iesum Christum, qui reformauit corpus humilitatis nostre, configuratum corpori claritatis sue .« Erunt enim tunc electorum corpora claritate Dominici corporis configurata; que etsi equalitatem glorie eius non habent per naturam, similitudinem tamen configurationis habent per gratiam. Quia itaque similitudo eius uite nunc in moribus trahitur electorum, tunc in resurrectione sequitur similitudo eternitatis in mente; quoniam »uidebimus eum sicuti est ,« et iuxta Prophetam: »Adimplebimur letitia cum uultu suo, delectationesque  nostre erunt in dextera eius usque in finem .«







BEATI RABANI MAURI FULDENSIS ABBATIS ET MOGUNTINI ARCHIEPISCOPI AD HUMBERTUM QUOTA GENERATIONE LICITUM SIT CONNUBIUM EPISTOLA.

 Domino uere sancto ac beatissimo Patri HUMBERTO gratia Dei episcopo, RABANUS, uilissimus seruorum Dei seruus, in Christo salutem.

Nuper uenerunt ad me littere de tua sanctitate directe, que inter alia ex quibus mecum tua dilectio decreuit tentare, continebant de nuptiis: ut quota generatione legitimum esse posset, tibi edicerem: ubi et commemorabas te quedam capitula legisse pape Gregorii ad Augustinum gentis Anglorum episcopum: nec non et decreta Zacarie de eadem re: similiter quoque quid Isidorus, Hispalensis episcopus, in Etymologiis suis inde senserit, notum habere: et quid ego super hec omnia sentirem, tibi a me rescribi postulabas. Unde ego tunc uidens quantitatem  negotii, breuiter respondi: quod tanta res, et spatium temporis, et otium scribentis quereret: nec cito me posse ad ea que rogabas, in multis occupatum condigne respondere: sed multorum dicta et sacrorum librorum uolumina ante perscrutari uelle: et sic ad rescribendum, manum mittere. Sed cum postmodum te sentirem ad primissa exequenda auidius anhelare, preoccupaui tempus, et festinanter tue uoluntati obtemperare decreui: breuiter hec commemorans, que legisse me recordatus sum: uel que subito dictanti in mentem uenerant. Igitur de nuptiis quid licitum sit uel illicitum, Dominus per legem et Euangelium innotuit, qui bono coniugali uti concessit: atque omnem incestum et fornicationem  omnino prohibuit. Quomodo autem consanguinitas honoranda sit, liber Leuiticus ostendit: »Locutus est Dominus ad Moysen dicens: Loquere filiis Isrel, et dices ad eos: Ego Dominus Deus uester: iuxta consuetudinem terre Aegypti in qua habitastis, non facietis: et iuxta morem regionis Chananee, ad quam ego introducturus sum uos, non agetis: nec in legitimis eorum ambuletis: facietisque iudicia mea et precepta seruabitis, et ambuletis in eis. Ego Dominus Deus uester: custodite leges meas atque iudicia, que homo faciens, uiuet in eis. Ego Dominus. Omnis homo ad proximum sanguinis sui non accedat, ut reuelet turpitudinem eius, ego Dominus. Turpitudinem patris tui, et turpitudinem matris tue non  discooperies. Mater tua est: non reuelabis turpitudinem eius. Turpitudinem uxoris patris tui non discooperies, turpitudo enim patris tui est. Turpitudinem sororis tue ex patre siue ex matre que domi uel foris genita est, non reuelabis. Turpitudinem filie filii tui, uel neptis ex filia non reuelabis: quia turpitudo tua est. Turpitudinem filie uxoris patris tui quam peperit patri tuo, et est soror tua, non reuelabis. Turpitudinem sororis patris tui non discooperies: quia caro est patris tui. Turpitudinem sororis matris tue non reuelabis: eo quod caro sit matris tue. Turpitudinem patrui tui non reuelabis: nec accedes ad uxorem eius, que tibi affinitate coniungitur. Turpitudinem nurus tue non reuelabis, quia uxor filii tui est: nec discooperies  ignominiam eius. Turpitudinem uxoris fratris tui non reuelabis, quia turpitudo fratris tui est. Turpitudinem uxoris tue et filie eius non reuelabis: filiam filii eius, et filiam filie illius non sumes, ut reueles ignominiam eius: quia caro illius sunt, et talis coitus incestus est. Sororem uxoris tue in pellicatum illius non accipies: nec reuelabis turpitudinem eius .« Cum enim Dominus populum suum de contaminationibus gentium uoluisset separare, primum generali uocabulo ad proximitatem sanguinis prohibuit quemquam accedere, ne reuelaret turpitudinem eius. Deinde ipsam generalitatem ferme in duodecim species subdiuisit: que tamen ultra tertiam uel quartam generationem non procedunt: ac ideo reor dominum Gregorium papam  Augustino interroganti, tertia uel quarta generatione iam illicite connubia iungi respondisse. Similiter et in Theodori archiepiscopi gentis Anglorum capitulis, que de necessariis rebus conscripsit inuenimus, quod in tertia propinquitate carnis secundum Grecos liceat nubere: in quinta uero secundum Romanos. Qui tamen coniugia in tertia propinquitate facta non soluerent, si antea ab inscientibus compacta fuissent: equaliterque coniungerentur in matrimonia eis, qui sibi consanguinei sunt, et uxoris sue consanguineis post mortem uxoris. Hunc autem Theodorum Tarso Cilicie natum, uitellianus papa, Rome episcopum ordinans, Britanniam misit: unde  etiam Orientalium ecclesiarum consuetudinibus pleniter institutus fuerat: nec eum aliqua latere potuerunt, que in obseruationibus legitimis Greci uel Romani eo tempore habuerunt: maxime cum in utraque lingua perfecte instructus esset. Quod autem proximis temporibus Romanorum pontificum scripta contineant, usque ad sextam uel septimam generationem coniugii usum differendum, magis ex consuetudine humana, quam ex lege diuina hoc eos precepisse credendum est. Quod ita sentiens beatus Bonifacius martyr, nosterque patronus de eadem re episcopos gentis sue credidit consulendos: ut ipsi quid in sanctorum Patrum sententiis inde explanatum inuenirent, sibi rescriberent. Nam quod Isidorus in Etymologiis suis, usque ad sextam generationem consanguinitatis  abstinendum, et sic legitime connubio coniungendum asseruit, inde reor eum fecisse, quod genealogie seriem retexens, quousque ordinem numerando perduxit, eo cognationem sanguinis seruandam estimauit: sicque ad nouationem generis et amicitie eius confirmandam, redire ad connubium sanciuit quando iam cognationis ordo numerari desiuit. Ceterum ante omnia considerandum est, ut sic censura disciplina temperetur, ne per immoderationem correptionis, peccati cumulus augeatur. Scimus enim, quod qui in lege cognationis ius obseruare constituit, ipse in Euangelio fedus coniugii non dissoluendum precepit: ita sane, »ut si quis dimitteret uxorem excepta causa fornicationis, faceret eam mecari: et qui dimissam duceret,  mecharetur .« Sic et Apostolus eamdem rationem sequens in Epistola sua , iussit »mulierem a uiro non discedere: quod si discederet, manere innuptam, aut uiro suo reconciliari.« Si enim ubicunque aliquid proximitatis uel consanguinitatis licet longinque, inter coniugatos inueniri potest, statim matrimonium dissoluitur, ne  quod adulterium et fornicationis scelus multiplicetur, qui cum coniugato adolescenti uel iuueni societas comparis sue denegatur: nec aliquid ei solatii impenditur, unde continentiam seruare possit, libidine inflammatus, per diaboli instigationem, multiplici fornicatione forsan polluitur: ac sic in precipitium mortis eterne, anima demergitur. Unde Apostolus huiuscemodi uitium amputare uolens, scripsit  dicens : »Bonum est mulierem non tangere: »propter fornicationem autem, unusquisque uxorem suam habeat. Uxori uir debitum reddat: similiter autem et uxor uiro;« et paulo post: »Nolite fraudare inuicem, nisi forte ex consensu ad tempus, ut uacetis orationi;« et iterum: »Reuertimini in idipsum, ne tentet uos Satanas propter incontinentiam.« His ergo omnibus consideratis, bonum mihi uidetur, ut legis diuine constitutio inuiolata seruetur: et scandalum quantum ad homines pertinet, pro facultate uirium declinetur, ubi autem sine maiori detrimento scandalum toleretur; quoniam maximum propter [a 1Kb] . . . incaute iam efficiatur.  Igitur quia a mea paruitate uoluisti, quid sentirem de hac re, ubi rescribi, propter infirmitatem instantis temporis, reor hoc quod Theodorus archiepiscopus inter Gregorium et Isidorum medius incedens, in suis capitulis diffiniuit, magis sequendum: ut post quintam generationem iam licitum connubium fiat: quia lex diuina hoc non contradicit: nec etiam sanctorum Patrum dicta hoc prohibent. Si autem et in quinta ab insciis copula fuerit peracta, melius  mihi uidetur, ut cum penitentie humiliatione, si se uxoratus continere non uult, Deo satisfaciat: et tamen ei predicetur, quoniam bonum sit, ut ab huiuscemodi copula semetipsum abstineat: si forte det illi Deus penitentiam, et resipiscat a diaboli laqueis: gratamque continentie sue spontanea uoluntate oblationem, postmodum offerat Deo: et sic ni fallor, cautela erit in iudicio: atque iustitia seruatur in facto.



BEATI RABANI MAURI FULDENSIS ABBATIS ET MOGUNTINI ARCHIEPISCOPI DE CONSANGUINEORUM NUPTIIS ET DE MAGORUM PRAESTIGIIS FALSISQUE DIuINATIONIBUS TRACTATUS.





[DE CONSANGUINEORUM NUPTIIS.]

 Magnorum uirorum et clarissimorum doctorum mos semper fuit, ad ea de quibus interrogati fuerant, competenter responsum querere, et adnitentes auctoritati sanctarum Scripturarum, sanctorumque Patrum sententiis, ea que ab eis postulata fuerant, breuiter, dilucideque reserere. Sed cum hec ipse indoctus, et non tam sermone quam etiam scientia imperitus, pro modulo meo imitari solebam: et his qui me de aliquibus questionibus pulsabant, per Scripturas sacras et sententias sanctorum Patrum, respondere curabam. Nunc ita apud te, carissime uirorum, et solertissime custos gregis Dei, Bonose, mihi euenit, quoniam in his in quibus aliquo modo satis egi, tibi nullo modo satisfacere potui, sed semper iuxta consuetudinem tuam, astutius inquirebas,  et diligentius inuestigabas, quomodo ea que prolata sunt, inuiolata constare possent. Unde modo difficilem exitum in questionibus a te mihi propositis inuenire potui: eo quod testimonia de uetere lege assumpta, in epistola rescripta ad Humbertum episcopum, quota generatione liceret cognatis connubia iungere, redarguebas: quasi non conuenientia huic tempori, hoc est, religioni Christiane, sed quia in nouo Testamento de hoc plane scriptum non inueni, necessarium estimaui, quid sancti patres de ipsis sententiis legis Dei senserint, de opusculis eorum, tibi exempla proferre: ut qui mihi propter uilitatem mee persone difficulter credis, saltem illis qui magne auctoritatis sunt, coactus credas. Proponebas enim mihi duas questiones: unam de consanguineis,  quota generatione eis liceret seinuicem nuptiis copulare. Alteram quid de his sentiendum esset, qui magicis prestigiis siue incantationibus demoniacis, dicuntur homines fallere: et a statu suo pristino euertere posse. Unde primum de prefatis nuptiis,  deinde de magice artis argumentis, scribendum tibi esse arbitramur. Sed prius notandum est, quod ubi ueteris legis precepta necessaria sunt in testimonium assumenda, non sunt despicienda: quia unus atque idem auctor ueteris et noui Testamenti est, Deus. Idcirco ipse mediator Dei et hominum, de lege et prophetis exempla sumens, confirmabat et commendabat doctrinam euangelicam auditoribus suis, sicut scriptum est de eo in Euangelio , »quod ipse in synagoga surrexerit legere: et datus sit illi liber Isaie prophete. Qui cum aperuisset librum, inuenit locum ubi scriptum erat: Spiritus Domini super me, propter quod unxit me: euangelizare pauperibus misit me. Sanare contritos corde: predicare captiuis remissionem, et cecis uisum:  dimittere confractos in remissionem. Predicare annum Domini acceptum, et diem retributionis. Et cum plicuisset librum, reddidit ministro et sedit, et omnium in synagoga oculi erant intendentes in eum. Cepit autem dicere ad illos, quia hodie impleta est hec scriptura in auribus uestris: et omnes testimonium illi dabant, et mirabantur in uerbis gratie que procedebant de ore ipsius;« et post resurrectionem legitur, quod duobus discipulis secum in uia ambulantibus et dubitantibus, dixerit : »O stulti et tardi corde ad credendum »in omnibus que locuti sunt prophete. Nonne hec oportuit pati Christum, et ita intrare in gloriam suam? et incipiens a Moyse et omnibus prophetis, interpretabatur illis in omnibus scripturis, que  de ipso erant,« et in aliis pluribus locis idem fecisse inuenitur, nec immerito. Nam in monte ubi coram tribus discipulis transfiguratus est , »apparuerunt Moyses et Elias cum eo loquentes, et dicebant excessum quem completurus  erat in Hierusalem, ut intelligeretur eum testimonium habere uelle, a lege et prophetis.« Unde et Apostolus, gratiam noui Testamenti testificatam asserit a lege et prophetis , quia »lex spiritalis est et sancta, et mandatum sanctum et iustum et bonum.« Ex quo notandum est, quod ipsa lex in aliquibus locis secundum historiam tantum, in aliquibus uero secundum allegoriam, in aliquantis autem secundum historiam simul et allegoriam intelligenda est. Quia, ut B. Ambrosius scripsit, triplex quidem lex est. Ita ut prima pars de sacramento diuinitatis, sit Dei: secunda autem que congruit legi naturali, que interdicit peccatum: tertia uero, lex est factorum, id est, sabbati historica obseruatio, neomenie et circumcisio, que spiritaliter,  non carnaliter, temporibus gratie seruanda sunt. Similiter autem et lex naturalis, que concordat in multis legi Moysi, tres habet partes. Cuius prima hec est, ut agnitus honoretur creator: nec eius claritas et maiestas, alicui de creaturis deputetur. Secunda autem pars est moralis, hoc est, ut bene uiuatur modestia gubernante. Congruit enim homini habenti notitiam creatoris, uitam suam lege frenare, ne frustretur agnitio. Tertia uero pars est docibilis: ut notitia Dei creatoris, et exemplum mox ceteris tradatur: ut discant quemadmodum creatoris meritum collocetur: hec est enim uera et Christiana prudentia: et omni catholico ad discendum, atque ad seruandum necessaria, quia per hanc in hoc seculo uita honesta ducitur, et in futuro ad premia eterna peruenitur.  Igitur ubi de sacramento diuinitatis sermo sit, uel de uitandis uitiis ac uirtutibus assequendis precepta dantur, bona est historica, et moralis intelligentia. Ubi autem umbra futurorum exprimitur, ut de lege factorum diximus, spiritalis omnino intellectus, ibi querendus est. Ceterum ubi historia narrat transitum filiorum Isrel de Aegypto per mare Rubrum, et in deserto constructionem tabernaculi, et signa miraculorum, que in priori populo Domini iussu facta sunt, preliaque Isrelitarum cum Chananeis et ceteris gentibus, hec quidem historialiter ita facta esse credenda sunt, et tamen in mysteriis ueneranda. Unde Paulus apostolus facta priorum mystice intelligens, ad Corinthios scripsit, dicens : »Nolo enim uos ignorare, fratres, quoniam  patres nostri omnes sub nube fuerunt, et omnes mare transierunt, et omnes in Moyse baptizati sunt, in nube et in mari, et omnes eamdem escam spiritalem manducauerunt, et omnes eumdem potum spiritalem biberunt. Bibebant autem de spiritali »consequenti eos petra. Petra autem erat Christus.« Similiter autem et ad Galatas scribens duos filios Abrahe, unum de ancilla natum, et alterum de libera, duobus populis per similitudinem comparauit dicens : »Scriptum est quoniam Abraham duos filios habuit, unum de ancilla, et unum de libera. Sed qui de ancilla, secundum carnem natus est. Qui autem de libera, per repromissionem,« que sunt per allegoriam dicta. Hec  enim sunt duo Testamenta: unum quidem a monte Sina in seruitutem generans, que est Agar. Sina enim mons est in Arabia, qui coniunctus est ei, que nunc est Hierusalem, et seruit cum filiis suis. Illa autem que sursum est Hierusalem, libera est: que est mater nostra. Scriptum est enim: »Letare sterilis que non paris, erumpe et clama que non parturis, quia multi filii deserte, magis quam eius que habet uirum,« etc. . Si ergo ipsa ueritas et discipuli eius, ex testimoniis legis doctrinam suam probauerunt, et auditoribus suis commendauerunt, quis est qui ipsam legis assertionem audeat reprehendere, quando eam uiderit euangelice doctrine concordare? Cum enim salubria precepta in lege de caritate, de castitate, de continentia,  et de misericordia, ceterisque uirtutibus auctoritate diuina proferuntur, omni cum honore suscipienda, et cum magna diligentia seruanda sunt: quia in hoc se quisque probat ipsius ueritatis deuotum esse discipulum, et mandatorum Dei custodem diligentissimum, si consentiat legi Dei, et credit illis que in ea scripta sunt. Hinc quoque ipse ad incredulos Iudeos, et contra altercantes, ait: »Si enim crederetis Moysi, crederetis forsitan et mihi. De me enim ille scripsit: Si autem illius litteris non creditis, quomodo meis uerbis credetis?« . Hinc et alibi in Euangelio legitur : »Abraham diuiti de inferno ad se clamanti,« et postulanti, ut Lazarum transmitteret in domum patris sui, quatenus testaretur illis, ne et ipsi uenirent  in locum ipsum tormentorum, respondisse: »Habent Moysen et prophetas, audiant illos.« At ille dixit: »Non pater Abraham, sed si quis ex mortuis ierit ad eos, penitentiam agent. Ait autem illi: Si Moysen et prophetas non audiunt, neque si quis ex mortuis resurrexit, credent.« Ac si patenter diceret: Si legi et prophetis, iustitiam et ueritatem docentibus non acquiescunt, nec Christo qui ex mortuis resurrexit, et euangelicam doctrinam annuntiat, rite obediunt. Denique de consanguinitate Dominus ipse qui legem dedit, et postmodum Euangelii benedictionem addidit, ut electi sui ambularent de uirtute in uirtutem, in Leuitico ad Moysen locutus est dicens: »Loquere filiis Isrel et dices ad eos: Ego Dominus Deus uester:  Iuxta consuetudinem terre Aegypti in qua habitastis, non facietis, et iuxta morem regionis Chanaan ad quam ego introducturus sum uos, non agetis. Neque enim in legitimis eorum ambulabitis. Facietis iudicia mea, et precepta mea seruabitis, et in eis ambulabitis: ego Dominus Deus uester. Custodite leges meas atque iudicia, que faciens homo, uiuet in eis. Omnis homo ad proximam sanguinis sui non accedet, ut reuelet turpitudinem eius: ego Dominus. Turpitudinem patris tui, et turpitudinem matris tue non discooperies: mater tua est: non reuelabis turpitudinem eius. Turpitudinem uxoris patris tui non discooperies: turpitudo enim patris tui est.  Turpitudinem sororis tue ex patre siue ex matre que domi uel foris genita est, non reuelabis. Turpitudinem filie filii tui uel nepotis ex filia, non reuelabis, quia turpitudo tua est. Turpitudinem filie uxoris patris tui quam peperit patri tuo, et est soror tua, non reuelabis. Turpitudinem sororis patris tui non discooperies, quia caro est patris tui. Turpitudinem sororis matris tue non reuelabis, eo quod caro sit matris tue. Turpitudinem patrui tui non reuelabis, nec accedes ad uxorem eius, que tibi affinitate coniungitur. Turpitudinem nurus tue non reuelabis, quia uxor filii tui est, nec discooperies ignominiam eius. Turpitudinem uxoris fratris tui non reuelabis, quia turpitudo fratris tui est. Turpitudinem uxoris tue  et filie eius non reuelabis: filiam filii eius, et filiam filie eius non sumes, ut reueles ignominiam eius, quia caro illius sunt: et talis coitus incestus est. Sororem uxoris tue in pellicatum illius non accipies, nec reuelabis turpitudinem eius, adhuc illa uiuente .« Cuius capituli expositionem, ex dictis beati patris Augustini hic interserendam esse, censuimus: ut lector sobrius, eius sensui non diffidat credere atque consentire, quem uidet nullo modo a ueritatis tramite deuiare. Turpitudinem, inquit, patris tui, et turpitudinem matris tue non reuelabis. Turpitudo enim eorum est. Prohibet cum matre concumbere. Ibi enim est turpitudo patris et matris. Nam propterea prohibet et nouerce, ubi dicit: Turpitudinem uxoris  patris tui non reuelabis: turpitudo enim patris tui est. Ubi exposuit, quomodo in matre utrique sit turpitudo, id est, patris et matris: in nouerca autem, tantum patris. Turpitudinem sororis tue ex patre tuo, aut ex matre tua, que domi uel foris nata est, non reuelabis. Turpitudo enim earum est. Que domi nata est, intelligitur ex patre: que foris nata est, intelligitur ex matre: si forte de priori uiro eam mater susceperat, et cum illa in domum uenerat, quando patri eius nupserit: quoniam monet Scriptura, ne reuelet turpitudinem sororis sue, hic uidetur non prohibuisse et quasi pretermisisse concubitum cum sorore de utroque parente nata: non enim dicit: Turpitudinem non reuelabis sororis tue ex patre et ex matre, sed  ex patre aut ex matre. uerum quis non uideat etiam illud esse prohibitum multo maxime? Si enim non licet sororis turpitudinem reuelare ex quolibet parente nate, quanto magis ex utroque. Quid est autem, quod interposita prohibitione concubitus etiam cum suis neptibus siue de filio, siue de filia, sequitur et dicit: Turpitudinem filie uxoris patris tui non reuelabis? Si enim hucusque dixisset, intelligeremus etiam cum filia nouerce prohibitum fuisse concubitum, quam ex priore uiro nouerca peperisset, nec huius qui prohibetur, soror esset uel ex patre uel ex matre. Cum uero addidit, que ex eodem patre soror tua est, non reuelabis turpitudinem eius, manifestat de sorore factam esse istam prohibitionem,  cum fuerit ex patre et ex nouerca, de qua iam superius dixerat: an ideo iterum hoc apertius uoluit prohibere, quia superius subobscurum fuit. Sepe enim hoc facit Scriptura. Turpitudinem fratris patris tui non reuelabis, et ad uxorem eius non introibis. Exposuit quid dixerit: Turpitudinem fratris patris tui, id est, patrui tui non reuelabis, hoc est enim, ad uxorem eius non introibis. In uxore quippe patrui tui, uoluit intelligi turpitudinem patrui tui. Sicut in uxore patris, turpitudinem patris. Turpitudinem uxoris fratris tui non reuelabis: turpitudo enim fratris tui est. Queritur utrum hoc uiuo fratre, an mortuo, sit prohibitum: et non parua questio est. Si enim dixerimus de uiui fratris uxore locutam Scripturam uno generali precepto, quo prohibetur  homo ad uxorem accedere alienam, etiam hoc utique continetur. Quid est ergo, quod tam diligenter has personas quas appellat domesticas, propriis prohibitionibus distinguit a ceteris? Non enim et quod prohibet de uxore patris, hoc est, de nouerca uiuo patre accipiendum esset, et non potius mortuo. Nam uiuo patre, quis non uideat multo maxime prohibitum, si cuiuslibet hominis uxor aliena prohibita est maculari adulterio? De his personis ergo uidetur loqui, que possent non habentes uiros in matrimonium conuenire, nisi lege prohiberentur, sicut fertur esse consuetudo Persarum. Sed rursus si fratre mortuo intellexerimus prohibitum esse ducere fratris uxorem, occurrit illud, quod excitandi seminis causa, si ille sine filiis defunctus esset, iubet Scriptura esse  faciendum: ac per hoc collata ista prohibitione cum illa iussione, ne inuicem aduersentur, intelligenda est exceptio, id est, non licere cuiquam defuncti fratris ducere uxorem, si defunctus posteros dereliquit, aut etiam illud esse prohibitum, ne liceret ducere fratris uxorem, etiam que a fratre uiuo per repudium recessisset; tunc enim sicut Dominus dicit, »Ad duritiam Iudeorum Moyses permiserat dari libellum repudii ;« et per hanc dimissionem potuit putari quod licite quisquam sibi uxorem copularet fratris: ubi adulterium non timeret, quoniam repudio discessisset. »Turpitudinem mulieris et filie eius non reuelabis.« Id est, ne putet quisquam licere sibi ducere filiam uxoris sue. Simul »enim mulieris et filie eius, non licet reuelare turpitudinem  eius,« id est ambabus misceri, et matri et filie. »Filiam filii eius et filiam filie eius non accipies;« etiam neptem uxoris de filio uel de filia duci prohibuit uxorem. »Super uxorem sororem eius non accipies in zelum.« Hic non prohibuit superducere, quod licebat antiquis propter abundantiam propagationis. Sed sororem sorori noluit superduci, quod uidetur fecisse Iacob: siue quia nondum fuerat lege prohibitum, siue quia supposita alterius fraude, deceptus est. At illa magis de placito ueniebat, quam posterius accepit: sed iniustum erat priorem dimitti, ne faceret eam mecari. Hoc autem quod ait, in zelum; utrum ideo positum.est ne sit zelus inter sorores quod inter illas que sorores non  essent, contemnendum fuit: an ideo potius, ne propter hoc fiat, id est, ne hoc animo fiat, ut in zelum sororis, soror superducatur. Qualiter autem in cognatis ius matrimonii seruandum sit, memoratus doctor ostendit dicens: Quod autem postea legitur: »Quicunque dormierit cum cognata, turpitudinem cognationis sue reuelabit; sine filiis morientur;« queritur quousque sit intelligenda ista cognatio, cum ex longo gradu licet utique accipere uxorem, semperque licuerit. Sed intelligendum est ex his gradibus, quos prohibuit non licere: et secundum ipsos dictum: »Quicunque dormierit cum cognata sua.« Ubi et aliqua non commemorata intelligenda dimisit. Sicut sororem de utroque parente. Sicut uxorem fratris matris, id est, auunculi. Nam de uxore patrui  primum prohibuit, quamuis hec non cognatio, sed affinitas perhibetur. Sed quid est, sine filiis morientur, cum filii ex huiusmodi coniunctionibus et ante nati sunt, et hodie nascantur? An hoc intelligendum est, lege Dei constitutum, ut quicunque ex eis nati fuerint, non deputentur filii? Id est, nullo parentibus iure succedant. Quod autem quidam reprehendunt rescripta beati Gregorii ad interrogationem Augustini episcopi gentis Anglorum, qui ab eo sciscitatus est, usque ad quotam generationem fideles debeant cum propinquis sibi coniugio copulari, et nouercis, et cognatis si liceat copulari coniugio, non caute faciunt, quia qui irreprehensibilis est in ceteris dogmatibus suis, in hac etiam responsione non potest rite reprehendi, quia legi Dei, et sanctorum  Patrum sententiis magis studuit concordare, quam noua ex suo sensu condere, qui inter cetera sic ait: Quedam terrena lex in Romana republica permittit, ut siue frater et soror, seu duorum fratrum germanorum, uel duarum sororum filius et filia misceantur. Sed experimento didicimus, ex tali coniugio sobolem non posse succrescere: et sacra lex prohibet cognationis turpitudinem reuelare. Unde necesse est, ut iam tertia uel quarta generatione fidelium, licenter sibi iungi debeat. Nam secunda quam prediximus, a se omni modo debet abstinere. Cum nouerca autem misceri, graue est facinus, quia et in lege scriptum est: »Turpitudinem patris tui non reuelabis .« Neque enim patris turpitudinem filius reuelare potest. Sed quia scriptum  est: Erunt duo in carne una , qui turpitudinem nouerce que una caro cum patre fuit, reuelare presumpserit, profecto patris turpitudinem reuelabit. Cum cognata quoque misceri prohibitum est, quia per coniunctionem priorem caro fratris fuerit facta: pro qua re etiam Ioannes Baptista capite truncatus est, et sancto martyrio consummatus. Cui non est dictum ut Christum negaret, et pro Christi confessione occisus est. Sed quia Dominus noster iehsu Christus dixerat: »Ego sum ueritas ,« pro ueritate Ioannes occisus est uidelicet, et pro Christo sanguinem fudit. In hoc ergo responso facile potest lector diligens agnoscere, utrum hanc relationem ad precepta legis diuine, que superius  commemorata sunt, hic presul sedis apostolice referret, an de suo aliquid nouiter constituerit. Non enim mihi uidentur eius dicta discordare a supra memoratis sententiis beati Augustini: sed eius sensui paria sentire. In canonibus autem Patrum, quid de incestis coniugiis decretum sit, inserendum arbitror: ut ibi perspiciatur, utrum eorum sententie, ad predictorum doctorum scripta concordent, an non. Nam in Agathensi concilio ita scriptum est: Incestos uero nullo coniugii nomine deputandos censemus: quos etiam designare funestum est, id est, si quis relictam fratris que prius soror exstiterat, carnali coniunctione uiolauerit. Si quis frater germanam uxorem accipiat; si quis nouercam duxerit. Si quis consobrine sue se sociauerit:  quod ita presenti tempore prohibemus, ut ea que sunt ante nos constituta, non dissoluamus. Si quis relicte uel filie auunculi misceatur, aut patris filie, hec coniunctio illicita interdicitur. Habebunt enim, incundi meliores coniugii libertatem. In Aurelianensi quoque synodo ita decretum legitur de incestis, ut communicentur: Ne superstes super thorum defuncti fratris accedat: neue quisque amissa uxore sorori audeat sociari: quod si fecerit, ab ecclesiastica districtione feriatur. Item in Capitulari Orientalium Patrum, quod a Martino episcopo ceterisque episcopis constitutum est, ita scriptum reperitur: Si que mulier duos fratres, aut si quis uir duas sorores habuerit, a communione abstineant usque ad mortem. In morte eis communio  per misericordiam detur. Si uero superuixerint communione accepta, et de infirmitate conualuerint, agant plenam penitentiam tempore constituto. In decretis quoque Gregorii pape, qui apud Romanos a primo secundus dicitur, ita scriptum est: Si quis commatrem spiritalem duxerit in coniugio, anathema sit: et responderunt omnes tertio, Anathema sit. Si quis fratris uxorem duxerit in coniugio, anathema sit: et responderunt omnes tertio, Anathema sit. Si quis neptem duxerit in coniugis, anathema sit; et responderunt omnes tertio, Anathema sit. Si quis nouercam aut nurum suam duxerit in coniugio, anathema sit: et responderunt omnes tertio, Anathema sit. Si quis consobrinam duxerit in coniugio, anathema sit: et responderunt  omnes tertio, Anathema sit. Non enim hic de trinepote, siue de trinepte, aut de trinepotis nepote, seu trinepotis nepte aliquid dicitur, aut specialiter enumeratur. Unde magis arbitror hoc sequendum, quod diuina auctoritas in duobus Testamentis sanciuit: et quod iuxta eius exemplum, plurimorum Patrum sententia in communi conuentu seruandum constituit: quam quod quilibet iuxta libitum suum coniectura propria sequendum esse, decernit. uerumtamen, si quis uoluerit se continere usque ad quintam uel sextam uel etiam septimam generationem, non prohibendus est, sed magis hortandus: quia quanto longior est a discrimine, tanto securior erit de internecione. Nam Apostolo testante,  »honorabiles sunt nuptie, et thorus immaculatus .« Ideo Christianum decet omnia honeste et secundum ordinem facere. Ego quoque, quia ex meo aliquid nouiter non ausus sum proferre, maiorum scripta uel dicta, secundum id quod inueni,  simpliciter posui: non preiudicans alteri melius intelligenti. De his sentiat quisque quod uelit: ita tamen, ut discretionem in iudicio, et ueritatem conseruet in facto.





DE MAGICIS ARTIBUS.

 De magicis autem artibus atque incantationibus, et de superstitionibus diuersis, quos gentiles et falsi Christiani in diuinationibus suis et obseruationibus peruersis sequi uidentur, quid lex diuina sanciat, in  auctoritate ueteris Testamenti ac Noui, facile est inuenire. Detestatur enim eos lex diuina: que in libro Exodi ita dicit: »Maleficos in terra tua non patieris uiuere ;« et item: »Qui immolat, ait, diis, occidetur, preter Domino soli .« Et in Leuitico:« Non comedetis, inquit, »carnem cum sanguine. Non augurabimini, nec obseruabitis somnia: et super mortuo non incidetis carnem uestram: neque figuras aliquas et stigmata facietis uobis. Ego Dominus .« Et item: »Non declinabitis, ait, ad magos, nec ab hariolis aliquid sciscitemini, ut polluamini per eos ;« et item: »uir, inquit, siue mulier, in quibus pythonicus uel diuinationis fuerit spiritus, morte moriantur, lapidibus obruent eos: sanguis eorum  sit super eos .« In Deuteronomio quoque sic dicit: »Quando ingressus fueris terram quam Dominus Deus tuus dabit tibi, caue ne imitari uelis abominationes illarum gentium: nec inueniatur in te qui lustret filium suum, aut filiam suam ducens per ignem, aut qui hariolos sciscitetur, et obseruet somnia atque auguria. Non sit maleficus neque incantator, neque qui pythones consulat, neque diuinos: et querat a mortuis ueritatem. Omnia autem hec abominatur Dominus, et propter istiusmodi scelera, delebit eos in introitu tuo. Perfectus eris, et absque macula, cum Domino Deo tuo. Gentes iste quarum possidebis terram, augures et diuinos audiunt: tu autem a Domino Deo tuo aliter institutus es .« Et quid sequendum sit uel obaudiendum, mox subsequitur  dicens: »Prophetam de gente tua et de fratribus tuis, sicut me suscitabit tibi Dominus Deus tuus. Ipsum audies, ut petisti a Domino Deo tuo in Horeb, quando concio congregata est atque dixisti: Ultra non audiam uocem Domini Dei mei; et ignem hunc maximum amplius non uidebo, ne moriar, et ait mihi Dominus: Bene omnia sunt locuti: Prophetam suscitabo eis de medio fratrum suorum similem tui: et ponam uerba mea in ore eius, loqueturque ad eos omnia que precepero illi. Qui autem uerba eius que loquetur in nomine meo, audire noluerit, ego ultor existam. Propheta autem qui arrogantia deprauatus, uoluerit loqui in nomine meo que ego non precepi illi ut diceret, aut ex nomine aliorum deorum, interficietur.« Quis  autem ille propheta fuerit, cuius sermones audire debent, et cui tota intentione animi obediendum est, patet cum in Euangelio legitur quod turba fidelium uidens miracula et signa que faciebat iehsu, clamaret  dicens: »uere hic est propheta, qui uenturus est in hunc mundum .« Et alibi de eo scriptum est: »Accepit autem omnes timor, et magnificabant Deum dicentes: Quia propheta magnus surrexit in nobis: et quia Deus uisitauit plebem suam .« Hic ergo propheta, et Dominus omnium prophetarum, qui est uia, ueritas et uita, conditor utriusque testamenti, non solum in ueteri, sed etiam in nouo omnes errores et diuinationes atque artes noxias respuit atque condemnat: nec ab alio quam a se requiri ueritatem aut sanitatem uult, quia ipse cum Patre et Spiritu sancto, unus uerus atque omnipotens est Deus, faciens mirabilia magna solus. Unde et in Euangelio omnes ad se inuitat dicens: »uenite ad me omnes qui laboratis  et onerati estis, et ego reficiam uos. Tollite iugum meum super uos, et discite a me quia mitis sum et humilis corde, et inuenietis requiem animabus uestris. Iugum enim meum suaue est, et onus meum leue ;« et item: »Ego sum, inquit, lux mundi. Qui sequitur me, non ambulat in tenebris, sed habebit lumen uite .« Hic ergo iuxta Pauli sententiam, saluator est omnium hominum maxime fidelium. De quo et Petrus ait: »Non est enim aliud nomen datum hominibus super terram, in quo oporteat homines saluos fieri .« In quo etiam nomine, quotidie signa magna et sanitates in Ecclesia per orationes fidelium fiunt: quoniam ipse discipulis suis in Euangelio ait: »Ecce ego do uobis potestatem calcandi super serpentes et scorpiones, et supra  omnem uirtutem inimici. Euntes predicate Euangelium, infirmos curate, mortuos suscitate, leprosos mundate, demones eiicite .« De quo etiam Marcus testatus est dicens: »Multos enim sanabat, ita ut irruerent in eum, ut illum tangerent. Quotquot autem habebant plagas et spiritus immundos, cum illum uidebant, procidebant ante eum, et clamabant, dicentes: Tu es Filius Dei. Et uehementer comminabatur eis, ne manifestarent illum: et ascendens in montem, uocauit ad se quos uoluit ipse, et uenerunt ad eum, et fecit ut essent duodecim cum illo, et ut mitteret eos predicare. Et dedit illis potestatem curandi infirmitates, et eiiciendi demonia .« Quid ergo necesse est salutem ab alio, quam a medico  competente querere? aut que ratio est, scientiam aut sapientiam ab alio quolibet discere uelle, quam ab omni sapientie et scientie fonte? De quo scriptum est : »Omnis sapientia a Domino Deo est, et apud illum fuit semper, et est ante euum. Arenam maris, et pluuie guttas, et dies seculi, quis dinumerauit? Altitudinem celi, et latitudinem terre, et profundum abyssi, quis mensus est? Sapientiam Dei precedentem omnia quis inuestigauit? Prior omnium creata est sapientia, et intellectus prudentie ab euo. Fons sapientie uerbum Dei in excelsis: et ingressus illius mandata eterna.« Qui enim sine Saluatore salutem uult habere, et sine uera sapientia estimat se prudentem fieri posse, non saluus sed eger, non prudens sed  stultus, in egritudine assidua laborabit: et in cecitate noxia stultus et demens permanebit: ac proinde omnis inquisitio et omnis curatio, que a diuinis et magis, uel ab ipsis demoniis in idolorum cultura expetitur, mors potius dicenda est, quam uita: et qui ea sectantur, si se non correxerint, ad eternam perditionem tendunt: quoniam Psalmista dicente: »Omnes dii gentium sunt demonia ,« qui perceptos homines alios decipere quotidie gestiunt, ut perditionis sue faciant eos esse participes. Itaque hec uanitas magicarum artium, ex traditione angelorum malorum in toto terrarum orbe plurimis seculis ualuit, per quamdam scientiam futurorum et infernorum, et per inuentiones eorum inuenta sunt aruspicia, augurationes, et ipsa que dicuntur oracula,  et necromantia: nec mirum, de magorum prestigiis: quorum intantum prodiere maleficiorum artes, ut etiam Moysi simillimis signis resisterent, uertentes uirgas in dracones, aquas in sanguinem. Fertur etiam in gentilium libris, quod quedam maga famosissima socios Ulyssis mutauerit in bestias. Legitur et de sacrificio, quod Arcades Deo suo Lycco immolabant. Ex quo quicunque sumerent, in bestiarum formas conuertebantur. Sed hec omnia magicis prestigiis potius fingebantur, quam rerum ueritate complebantur. Ut ergo ipsi errores ignorantibus manifesti fiant, de eorum proprietate atque inuentoribus, iuxta traditionem maiorum primum dicere congruum arbitramur. Magi sunt, qui uulgo malefici ob facinorum magnitudinem nuncupantur. Hi permissu  Dei elementa concutiunt, turbant mentes hominum minus in Deo confidentium, ac sine ullo ueneni haustu uiolentia tantum carnis, interimunt. Unde et Lucanus:

Mens hausti nulla sanie polluta ueneni,
   Incantata perit.
Demonibus enim accitis, audent uentilare, ut quisque suos perimat malis artibus inimicos. Hi etiam sanguine utuntur, et uictimis sepe contingunt corpora mortuorum. Necromantici sunt, quorum precantationibus uidentur resuscitari mortui: diuinare, et ad interrogata respondere, enim Grece mortuus: diuinatio nuncupatur: ad quos suscitandos, cadaueri sanguis adiicitur. Nam amare  demones sanguinem dicuntur: ideoque quoties necromantia fit, cruor aque miscetur, et colore sanguinis facilius prouocantur. Hydromantia, ab aqua dicta. Est enim hydromantia in aque inspectione umbras demonum euocare, et imagines ludificantes eorum uidere, ibique ab eis aliqua audire: ubi adhibito sanguine, etiam inferos perhibentur suscitari. Quod genus diuinationis a Persis fertur allatum. uarro dicit diuinationis quatuor esse genera, terram, aquam, erem, et ignem. Hinc geomantiam, hydromantiam eromantiam, pyromantiam dictam autumat. Diuini dicti, quasi Deo pleni. Diuinitate enim plenos se esse assimilant, et astuta quadam fraudulentia, hominibus futura coniectant. Duo autem sunt genera diuinationis, ars et furor. Incantatores uero dicti  sunt, qui artem uerbis peragunt. Arioli uocati sunt, propter quod circa ares idolorum nefarias preces emittunt, et funesta sacrificia offerunt: hisque celebritatibus, demonum responsa accipiunt. Aruspices nuncupati, quasi horarum inspectores. Dies enim et horas in agendis negotiis operibusque custodiunt: et quid per singula tempora obseruare debeat homo, intendunt. Hi etiam exta pecudum inspiciunt, et ex eis futura predicunt. Augures sunt, qui uolatus auium et uoces intendunt, aliaque signa rerum uel obseruationes improuisas, hominibus occurrentes, ferunt. Sunt etiam et auspices. Nam auspicia sunt, que iter facientes obseruant. Dicta sunt autem auspicia, quasi auium aspicia. Et auguria, quasi auium garria, hoc est, auium uoces et linguas. Item augurium,  quasi auigerium, quod aues gerunt. Duo sunt autem genera auspiciorum, unum ad oculos, alterum ad aures pertinens: ad oculos scilicet uolatus, ad aures uox auium. Pythones a Pythio Apolline dicti, quod is auctor fuerit diuinandi. Astrologi dicti, eo quod in astris augurantur. Genethliaci appellati sunt, propter natalium considerationes dierum. Geneses enim hominum per duodecim celi signa describunt, siderumque cursu, nascentium mores, actus et euenta predicare conantur, id est, quis quali signo fuerit natus, aut quem effectum habeat uite qui nascitur. Hi sunt qui uulgo Mathematici uocantur. Cuius superstitionis genus, constellationes Latini uocant, id est, notationes siderum quomodo se habeant, cum quis nascitur. Primum autem iidem  stellarum interpretes, magi nuncupantur: sicut de his legitur, qui in Euangelio natum Christum annuntiauerunt. Postea hoc nomine soli Mathematici dicti sunt: cuius artis scientia usque ad Euangelium fuit concessa, ut, Christo edito, nemo exinde natiuitatem alicuius de celo interpretaretur. Horoscopi dicti, quod horas natiuitatis hominum specularentur, dissimili et diuerso fato. Sortilegi sunt, qui suo nomine, ficte religionis per quasdam quas sanctorum sortes uocant, diuinationis scientiam profitentur, aut quarumcunque scripturarum scientie inspectione, futura promittunt. Salisatores uocati sunt, quia dum eis membrorum quecunque salierint, aliquid sibi exinde prosperum seu triste significari  predicunt. Ad hec omnia pertinent et ligature exsecrabilium remediorum, seu in precantationibus, seu in characteribus, uel in quibuscunque rebus suspendendis atque ligandis, in quibus omnibus ars demonum est ex quadam pestifera societate hominum, et angelorum malorum exorta. Unde cuncta uitanda sunt Christiano, et omni penitus exsecratione repudianda atque damnanda. Auguria autem auium Phryges primi inuenerunt, prestigium uero Mercurius primus dicitur inuenisse. Dictum autem prestigium, quod prestringat aciem oculorum. Aruspicine artem primus Hetruscus tradidisse dicitur: quidam Phryges. Hic ex horis aruspicinam dictauit, et postea non apparuit. Nam dicitur fabulose, arante quodam rustico subito hunc ex glebis exsiluisse, et  aruspicinam dictasse, qua die et mortuus est. Quos libros Romani ex Hetrusca lingua, in propriam mutauerunt. His ergo portentis per demonum fallaciam illuditur curiositas humana, quando id impudenter appetunt scire, quod nulla ratione eis competit inuestigare: ac ideo datur potestas immundis spiritibus, ut per uasa sibi apta, hoc est prauos homines, seducant illos, qui spernunt ueritatem, et credunt mendacio: et iuxta Pauli sententiam : »Sanam doctrinam non sustinebunt, sed ad sua desideria coaceruabunt sibi magistros prurientes auribus: et a ueritate quidem auditum auertent, ad fabulas autem conuertentur. Onerati peccatis ducuntur uariis desideriis, semper discentes, et nunquam ad scientiam ueritatis peruenientes.«  Quemadmodum autem Iamnes et Mambres restiterunt Moysi, ita et isti resistunt ueritati: homines corrupti mente, reprobi circa fidem: sed ultra non proficient. Insipientia enim eorum manifesta erit omnibus, sicut et illorum fuit. Nec ideo quisquam credere debet quoslibet magicis artibus aliquid facere posse sine permissu Dei, quoniam que fiunt, aut iusto iudicio facit, aut permissu suo ita fieri sinit, quod predicti magi leguntur similia fecisse Moysi, »qui uirgam suam proiecit, et conuersa est in draconem: proieceruntque ipsi singuli uirgas suas, que uerse sunt in dracones: sed deuorauit uirga Aaron uirgas eorum .« Non ergo fuerunt creatores draconum, nec magi, nec angeli mali, quibus ministris illa operabantur. Insunt  enim rebus corporeis per omnia elementa mundi, quedam occulte seminarie rationes: quibus cum data fuerit opportunitas temporalis, prorumpunt in species debitas suis modis et finibus: et sic non dicuntur angeli qui ista faciunt animalium creatores, sicut nec agricole, segetum uel arborum uel quorumcunque in terra gignentium creatores dicendi sunt, quamuis nouerunt prebere quasdam uisibiles opportunitates et causas, ut illa nascantur. Quod autem isti faciunt uisibiliter, hoc illi inuisibiliter. Deus uero solus, unus creator est, qui causas ipsas et rationes seminarias rebus inseruit. Preterea quidam querendum putant quomodo Scriptura narret  pythonissam Samuelem prophetam suscitasse  ad colloquium Saul impiissimi regis, si pythonica diuinatio errori magice artis deputanda sit. Quibus ita responderi potest, indignum omnino facinus esse, si secundum uerba historie, commodetur assensus. Quomodo enim fieri poterat, ut arte magica attraheretur uir, et natiuitate sanctus, et uite operibus iustus? Aut si non attractus est, consensit: quod utrumque de uiro iusto credere aduersum est. Si enim inuitus adductus est, nullum suffragium habet iustitia. Si autem uoluntarius, amisit meritum spiritalis, * quem positus in carne, quesiuerat: quod ualde absurdum est: quia hinc qui iustus recedit, permanet iustus. Porro autem hoc est prestigium Satane, quo ut plurimos fallat, etiam bonos in potestate se habere confingit: quod Apostolus inter  cetera ostendit dicens: »Ipse Satanas transfigurat se in angelum lucis .« Ut enim errorem faceret in quo gloriaretur, in habitu uiri iusti et nomine se subornauit: ut nichil proficere speciem quam predicabant, Dei cultoribus mentiretur, quando hinc exeuntes, iustos finxit in sua esse potestate. Sed hoc quosdam fallit, quod de morte Saul et filii eius non sit mentitus, quasi magnum sit diabolo ante occasum mortem corporis preuidere, cum signa quedam soleant apparere morituris: quippe a quibus Dei protectio amota uidetur: quanto magis diabolus, quem angelica maiestate sublimem prophetica oracula fuisse testantur: de cuius magnitudine Apostolus ait: »An ignoratis altitudinem Satane?«  Quid mirum ergo, si imminentem  prope mortem potuit preuidere, cum hoc sit unde fallit, et se in Dei potestate uult adorari. Nam tanta hebetudine demens effectus est Saul, ut ad pythonissam confugeret. Deprauatus enim, causa peccati, ad hec se contulit, que damnauerat. Sed si quis propter historiam ut ea que uerbis expressa sunt, putet non pretermittenda, ne ratio historie inanis sit, recte faciet quidem, si tamen minime istud ad ueri rapiat rationem, sed ad uisum et intellectum Saul. Neque enim reprobus factus, poterat bonum intellectum habere. Historicus enim mentem Saul et habitum Samuelis descripsit, ea que dicta et uisa sunt exprimens: pretermittens si uera an falsa sint. Quid enim ait? Audiens in quo habitu esset excitatus, Intellexit, inquit, hunc esse Samuel.  Quia intellexerit, retulit: et quia non bene intellexit, contra Scripturam alium adorauit quam Dominum: et putans Samuelem, adorauit diabolum ut fructum fallacie sue haberet. Satanas hoc enim nititur, ut adoretur quasi Deus. Si enim uere Samuel illi apparuisset, non utique uir iustus permisisset se adorari, qui predicauerat Dominum solum esse adorandum: et quomodo homo Dei qui cum Abraham in refrigerio erat, dicebat ad uirum pestilentie, dignum ardore gehenne: Cras mecum eris. His duobus titulis subtilitatem fallacie sue prouidit improuidus Satanas: quia et adorari se permisit sub habitu et nomine Samuelis contra legem: et uirum peccatis pressum, cum magna distantia peccatorum  et iustorum sit, cum Samuele iustissimo futurum mentitus est, uerum potest uideri, si de Samuelis nomine taceatur: quia Saul cum diabolo futurus erat: ad eum enim transmigrauit quem adorauit. Semper ergo diabolus sub uelamine latens prodit se, dum ea confingit, que horreant persone per quas fallere nititur. Si autem aliquis mihi opponit ac dicit: Quomodo eueniunt illa, que illi diuini et prophete falsi predicunt futura? aut quomodo possunt egris prebere medelam, aut sanis immittere egritudinem, si aliquid proprie uirtutis ac potestatis non habent? Hoc a me recipiat responsum, quod ideo quisquam non debet eis credere, quia aliquando eueniunt que predicunt, aut sanare uidentur languidos uel ledere sanos: quia hoc permissu Dei  fit, ut ipsi qui hec audiunt uel uident, probentur: et appareat quali fide sint uel deuotione erga Deum. Sicut in Deuteronomio legitur Moyses uerbo Domini populo Dei precepisse ita dicens: »Si surrexerit in medio tui prophetes, aut qui somnium uidisse se dicat, et predixerit signum atque portentum, et euenerit quod locutus est, et dixerit tibi: Eamus et sequamur deos alienos, quos ignoras, et seruiamus eis; non audies uerba prophete aut somniatoris huius, quia tentat uos Dominus Deus uester, ut palam fiat utrum diligatis eum an non in toto corde et in tota anima uestra. Dominum Deum uestrum sequimini, et ipsum timete, mandata illius custodite, et audite uocem eius: ipsi seruietis, et ipsi adherebitis,« etc.  Ubi  sane intelligi uoluit etiam illa, que a diuinantibus non secundum Deum dicuntur, si acciderint que dicuntur, non accipienda: uel etiam si fiant que precipiuntur ab eis, aut colantur que coluntur ab eis. Nec preter suam potestatem Deus ostendit esse, quod ista contingunt: sed quasi quereretur, cur ea permittit, causam tentationis exposuit, ad cognoscendam utique eorum dilectionem, utrum eam habeant erga Deum suum: cognoscendum uero ab ipsis potius quam ab illo, qui scit omnia antequam fiant. Sciendum uero est, hanc demonum esse naturam, ut erei corporis sensu, terrenorum corporum sensum facile precedant. Celeritate etiam propter erei corporis superiorem mobilitatem, non solum cursus quorumlibet hominum uel ferarum,  uerum etiam uolatus auium incomparabiliter uincant: quibus duabus rebus quantum ad ereum corpus attinet, prediti, hoc est acrimonia sensus et celeritate motus, multo ante cogitata prenuntiant uel nuntiant, que homines pro sensus terreni tarditate mirentur. Accessit etiam demonibus per tam longum tempus, quo eorum uita protenditur, rerum longe maior experientia, quam potest hominibus propter breuitatem uite prouenire. Per has efficacias quas erii corporis natura sortita est, non solum multa futura predicunt demones, uerum etiam mira multa faciunt: que quoniam homines dicere ac facere non possunt, eos dignos quidam quibus seruiant, et quibus diuinos honores deferant, arbitrantur:  instigante maxime uitio curiositatis, propter amorem felicitatis false atque terrene et excellentie temporalis. Qui autem se ab eis cupiditatibus mundant, nec eis se ferendos rapiendosque permittunt, sed inquirunt et amant aliquid, quod eodem modo semper est, cuius participatione beati sint, primum considerant non ideo sibi preponendos esse demones, quod acriore sensu corporis preualent, eris scilicet, hoc est subtilioris elementi: quia nec ipsis terrenis corporibus bestias sibi preponendas putant, que acrius multa presentiunt: ueluti sagacem canem, quia latentem feram olfactu acerrimo sic inuenit, ut ad eam capiendam, ducatum quemdam homini prebeat: non utique prudentiore intellectu animi, sed acutiore corporis sensu: uel  uulturem, quia proiecto cadauere, ex improuisa longinquitate aduolat: nec aquila, quia sublimiter uolans, de tanto interuallo natantem sub fluctibus piscem dicitur prouidere, et grauiter aquis illisa, exsertis pedibus atque unguibus rapere: nec alia multa animantium genera, que inter herbas saluti sue noxias, pascendo circumerrant, nec aliquis earum quo ledantur, attingunt: cum eas homo uix experiendo cauere didicerit, et multa innoxia cum sint inexperta, formidet. Unde coniicere facile est quantum possit in ereis corporibus sensus esse acrior: nec ideo tamen demones qui eo prediti sunt, bonis hominibus preponendos prudens quisque censuerit. Hoc et de corporum celeritate dixerim. Et hec enim prestantia non solum a uolucribus homines,  uerum a multis etiam quadrupedibus ita superantur, ut in eorum comparatione plumbei reputandi sint: nec tamen ideo sibi hec animantium genera existimant preponenda: quibus capiendis atque in sue uoluntatis usum commodumque redigendis, non ui corporis, sed rationis impertiant. Illam uero tertiam demonum potentiam, quod diurna rerum experientia quemadmodum prenoscant atque prenuntient, multa didicerunt, ita contemnunt, qui hec uigilanter curant a uerissime lucis ueritate discernere, ut nec malos senes plura expertos, et ob hoc quasi doctiores ideo probi adolescentes sibi antecellere existiment: ut nec medicos, nec nautas, nec agricolas, quos praue uoluntatis et iniquis moribus uiderint, ideo putent sibi esse preferendos,  quod illi de ualetudinibus, illi de tempestatibus, illi de arbustorum fructuumque generibus multa ita prenuntiant, ut harum rerum inexperto diuinare uideantur. Quod uero non solum quedam demones futura predicunt, uerum etiam quedam mira faciunt, pro ipsa utique sui corporis excellentia, cura non contemnatur a prudentibus: cum plerique iniqui ac perditi homines ita exerceant corpora sua, tantaque diuersis artibus possint, ut ii qui hec nesciunt, nec aliquando uiderunt, etiam narrata uix credant, quam multa funambuli ceterique theatri artifices, quam multa opifices maximeque mechanici, miranda fecerunt. Num ideo meliores sunt bonis, et sancta pietate preditis hominibus? Que ideo commemoraui,  ut qui hec sine peruicacia et sine uana resistendi animositate considerat, simul cogitet, si de subiacenti crassiore materia, uel sui quisque corporis uel terre et aque, lapidum atque lignorum, metallorumque uariorum tanta quidem homines possunt, ut eos illi qui hec non possunt, plerumque stupendo in sui comparatione diuinos uocent: cum quidam illorum sint artibus potentiores: quidam istorum moribus meliores, quanto meliora et maiora pro subtilissimi corporis, hoc est, eris facultate ac facilitate demones possint: cum tamen sint prauitate uoluntatis, maximeque superbie fastu, et inuidentie malitia spiritus immundi atque peruersi. Quantum autem ualeat eris elementum, quo eorum corpora preualent, ad multa uisibilia inuisibiliter molienda,  mouenda, mutanda atque uersanda, longum est nunc demonstrare: et puto quod uel mediocriter consideranti facile occurrat. Que cum ita sint, primum sciendum est, quoniam de diuinatione demonum questio est, illos ea plerumque prenuntiare que ipsi facturi sunt. Accipiunt enim sepe potestatem et morbos immittere, et ipsum erem uitiando morbidum reddere: et peruersis atque amatoribus terrenorum commodorum, malefacta suadere: de quorum moribus certi sunt, quod sint eis talia suadentibus consensuri. Suadent autem miris et inuisibilibus modis, per illam subtilitatem corporum suorum, corpora hominum insensibiliter penetrando: et se cogitationibus eorum per quedam imaginaria uisa miscendo, siue uigilantium, siue dormientium: aliquando autem  non que ipsi faciunt, sed que naturalibus signis futura prenoscunt, que signa in hominum sensus uenire non possunt, ante predicunt. Neque enim quia preuidet medicus quod preuidere nescit huius artis ignarus, ideo iam diuinus habendus est. Quid autem mirum, si quemadmodum ille in corporis humani uel perturbata uel modificata temperie, seu bonas seu malas futuras preuidet ualetudines, sic demon in eris affectione atque ordinatione sibi nota, nobis ignota, futuras preuidet tempestates: aliquando et hominum dispositiones non solum uoce prolatas, uerum etiam cogitatione conceptas: cum signa quedam ex animo exprimuntur, in corpore tota felicitate perdiscunt: atque hinc etiam multa futura prenuntiant, aliis uidelicet mira, qui ista  disposita non nouerunt. Sicut enim apparet concitatior animi motus in uultu, ut ab hominibus quoque aliquid formsecus agnoscatur, quod intrinsecus agitur, ita non debet esse incredibile, si etiam leuiores cognationes dant aliqua signa per corpus, que obtuso sensu hominum cognosci non possunt, acuto autem demonum possunt. Hac atque huiusmodi facultate, multa demones futura prenuntiant, cum tamen ab eis longe sit altitudo illius prophetie, quam Deus per sanctos angelos et prophetas operatur. Nam si quid de illa Dei dispositione prenuntiant, audiunt ut prenuntient, et cum ea predicunt que inde audiunt, non fallunt. ueracissima enim sunt angelica et prophetica oracula. Si autem indignanter  accipitur, quod aliqua etiam talia demones audiant et predicant, quasi aliquid indignum sit, ut quod ideo dicitur ut hominibus innotescat, hoc non solum boni uerum etiam mali non taceant. Cum in ipsis hominibus etiam uite bone precepta uideamus pariter a iustis peruersisque cantari: nec obesse aliquid, imo etiam prodesse ad maiorem notitiam famamque ueritatis. Cum de illa etiam hi quidquid nouerunt, dicunt: que ei peruersis moribus contradicunt. In ceteris autem suis predicationibus demones plerumque et fallunt et falluntur. Fallunt quidem, quia cum suas dispositiones prenuntiant, ex improuiso desuper aliquid iubetur, quod eorum consilia cuncta perturbat: uelut si aliquid disponant quilibet homines quibusque potestatibus subditi,  quod non prohibituros suos prepositos arbitrentur, idque facturos se esse promittant, at illi penes quos maior potestas est, et alio superiore consilio, hoc totum dispositum atque preparatum repente prohibeant. Falluntur etiam, cum causis naturalibus, sic ut medici, et naute, et agricole: sed longe acutius longeque prestantius, pro erei corporis sensu, solertiore exercitatione prenoscunt; quia et hec ab angelis Deo summo pie seruientibus ex alia dispositione ignota demonibus, ex improuiso ac repente mutantur, tanquam si aliquid egro extrinsecus accedat quo moriatur, quem medicus ueris salutis precedentibus signis, uicturum esse promiserat: aut si eris qualitate preuisa, diu flaturum illum uentum, nautarum aliqui predixissent, cum Dominus  Christus cum discipulis nauigans, ut quiesceret imperauit, »et facta est tranquillitas magna .« uel si agricola illo anno fructificaturam uitem aliquam polliceatur, naturam utique terre ex numero seminum callens: quo tamen anno eadem uel improuisa celi temperies arefaciat; uel aliqua iussio potentior eradicet: ita multa etiam ad prescientiam predictionemque demonum pertinentia, que minoribus et usitatioribus causis futura preuidentur, eadem maioribus et occultioribus causis impedita mutantur. Fallunt autem etiam studio fallendi, et inuida uoluntate, quia hominum errore letantur. Sed ne apud cultores suos pondus auctoritatis amittant, id agunt, ut interpretibus suis signorumque suorum coniectoribus culpa tribuatur, quando uel  decepti fuerint, uel mentiti. Nonnunquam uero ipsi maligni spiritus, et illusores hominum atque inuisores salutis eorum, solent predicere defectum culture sue, et idolorum ruinam: quatenus prescii uideantur, quid in singulis regnis aut locis euenturum sit: et quid aduersi sue factioni contingere possit: quod etiam illi qui gentilium historias legunt, non ignorant. Quid ergo mirum, si iam imminente templorum et simulacrorum euersione, quam prophete Dei summi, tanto ante predixerant Serapis demoniali: cui cultorum hoc de proximo prodidit, ut suam quasi diuinitatem recedens uel fugiens commendaret. Fugantur enim ipsi, uel etiam iussis superioribus colligati abstrahuntur, et alienantur a  locis suis, ut de rebus in quibus colebantur, fiat uoluntas Dei, qui hoc tanto ante per omnes gentes futurum esse predixit: et ut per suos fideles fieret, imperauit. Cur autem hoc non sineretur demon predicere, cum sibi iam prenosceret imminere? cum hec predictio et in prophetis attestaretur, a quibus sunt ista conscripta, et prudentibus daret intelligi, quam uigilanter esset demonum cauenda fallacia, cultusque fugiendus: qui cum ante per tam longum tempus in templis suis hec futura tacuissent, que per prophetas predicta ignorare non possent, postea quam appropinquare ceperunt, uoluerunt ea quasi predicare, ne ignari uictique putarentur. Cum igitur tam longe ante predictum esset, atque conscriptum, ut alia interim taceam, illud quod Sophonias  propheta dicit: »Preualebit Dominus aduersus eos, et exterminabit omnes deos gentium terre: et adorabunt eum, unusquisque de loco suo, omnes insule gentium ,« aut non credebant ista sibi euentura, qui in templis gentium colebantur, et hec ideo per suos uates ad fanaticos frequentare noluerunt: aut cum ea uentura certissime scirent, ideo per sua templa tacuerunt, ne iam tunc inciperent ab hominibus intelligentibus deseri atque contemni, quod de templorum et simulacrorum suorum futura euersione eis a prophetis attestarentur, qui eos coli prohibebant. Nunc uero postea quam tempus aduenit, quo complerentur uaticinia prophetarum Dei unius, qui istos falsos deos interdicit, et ne colantur uehementissime precipit, cur non hoc  etiam ipsi compertum predicere sinerentur, ut inde clarius appareret eos hec antea uel minime credidisse, uel suis cultoribus enuntiare timuisse? In fine autem tanquam nichil amplius habentes quod agerent, etiam ibi uoluisse suam ostentare diuinitatem, ubi iam produntur diu simulasse diuinationem: tamen nec ista ipsa que ab eis uix raro et clanculo proferuntur, mouere nos debent, si cuiquam demonum exortum est id prodere cultoribus suis, quod didicerat ex eloquiis prophetarum, uel ex oraculis angelorum: quod cur non fieret, cum et ista non sit oppugnatio, sed attestatio ueritatis? Illud enim quod solum ab ipsis fanaticis flagitandum est, nec unquam antea protulerunt, nec unquam preterea nisi forte confictum, proferre conabuntur aliquid deos  suos per uates suos contra Deum Isrel ausos fuisse predicere: aut dicere de quo Deo doctissimi eorum auctores, qui omnia illa legere ac nosse potuerunt, magis quesiuerunt quis Deus esset, quam Deum negare potuerunt. Porro autem Deus iste quem nullus eorum negare ausus est uerum Deum, quia et si negaret, non solum subiaceret debitis penis, uerum etiam certis conuinceretur effectis. Iste ergo Deus quem nemo, ut dixi, illorum negare ausus est, uerum Deum, illos falsos esse deos, et omnino deserendos, eorumque templa et simulacra et sacra euertenda, per suos uates, hoc est, prophetas, aperta denuntiatione predixit: aperta potestate precepit: aperta ueritate compleuit. Unde, quis est qui usque  adeo desipiat, ut non eum potius colendum eligat, quem coli non prohibent quos colebat? quem procul dubio cum colere ceperit, illos utique non est culturus, quos prohibet coli quem colit. Quod autem ipsum essent culture gentes exterminatis diis falsis quos antea colebant, a prophetis eius esse predictum, paulo ante commemoraui, et nunc repeto. »Preualebit, inquit, Dominus aduersus eos: et exterminabit omnes deos gentium terre: et adorabunt eum, unusquisque de loco suo, omnes insule gentium.« Neque enim sole insule hic intelligende sunt, sed potius omnes gentes in his posite adorant Deum. Nec mirum: quando quidem alibi non insulas nominat, sed uniuersum orbem terrarum, dicens: »Commemorabuntur, et conuertentur  ad Dominum uniuersi fines terre, et adorabunt in conspectu eius uniuerse patrie gentium. Quoniam Domini est regnum, et ipse dominabitur gentium .« Hec autem per Christum fuisse complenda, et aliis pluribus testimoniis, et in eodem ipso psalmo, unde commemoraui, satis apparet. Cum enim paulo superius futuram passionem suam per prophetam ipse loqueretur dicens: »Foderunt manus meas et pedes meos, dinumerauerunt omnia ossa mea. Ipsi uero considerauerunt et conspexerunt me: diuiserunt sibi uestimenta mea, et super uestem meam miserunt sortem ,« paulo post infert illud, quod posui: »Commemorabuntur, et conuertentur ad Dominum uniuersi fines terre,« etc. Quanquam et illud testimonium  quod prius adhibui ubi dictum est, »Preualebit Dominus aduersus eos, et exterminabit omnes deos gentium« terre, in eo quod positum est, »preualebit,« satis ostenditur etiam hoc prenuntiatum, quod pagani prius oppugnaturi essent Ecclesiam, nomenque Christianum, quantum ualerent, persecuturi: ut si fieri posset, de terra omnino deleretur. Et quia eos patientia martyrum, et magnitudine miraculorum, et consequente fide populorum erat superaturus, ideo, sicut dictum est, preualebit Dominus aduersus eos. Non enim diceretur, »preualebit aduersus eos,« nisi oppugnando illi resisteret. Unde et in psalmo ita prophetatum est : »Ut quid fremuerunt gentes, et populi meditati sunt inania? Astiterunt reges terre, et principes  conuenerunt in unum, aduersus Dominum, et aduersus Christum eius.« Et paulo post dicitur: »Dominus dixit ad me, Filius meus es tu, ego hodie genui te. Postula a me, et dabo tibi gentes hereditatem tuam, et possessionem tuam terminos terre.« His atque huiusmodi propheticis documentis predictum ostenditur, quod uidemus impleri per Christum futurum fuisse, ut Deus Isrel, quem unum uerum Deum intelligimus, non in una ipsa gente, que appellata est Isrel, sed in omnibus gentibus coleretur: et omnes falsos deos gentium, et a templis eorum, et a cordibus cultorum suorum amoliretur. Eant nunc isti, et adhuc contra Christianam religionem, contra uerum Dei cultum uanitates  pristinas defensitare audeant, ut cum strepitu pereant. Nam et hoc de illis predictum est in psalmis, dicente propheta : »Sedisti super thronum qui iudicas equitatem. Inerepasti gentes, et periit impius, nomen eorum delesti in eternum, et in seculum seculi. Amici defecerunt framea in finem, et ciuitates eorum destruxisti. Periit memoria eorum cum strepitu: et Dominus in eternum permanet.« Necesse est ergo, ut impleantur hec omnia, nec etiam illud quod adhuc audent ipsi pauci qui remanserunt, uaniloquas suas ostentare doctrinas, et Christianos tanquam imperitissimos irridere, nos commouere debet, dum eis impleri ea que predicta sunt uideamus. Ex quo enim fremuerunt gentes, et populi meditati sunt  inania, aduersus Dominum et aduersus Christum eius, quando ab eis fundebatur sanguis sanctorum, et uastabatur Ecclesia usque ad hoc tempus, et deinceps quotidie minuuntur. Nos autem aduersus eorum opprobria et superbas irrisiones fortissimos reddunt oracula Dei, que de hac quoque re uidemus, et gaudemus impleri. Sic enim nos alloquitur per prophetam: »Audite me qui scitis iudicium, popule meus, in quorum corde lex mea. Opprobria hominum nolite metuere, et detractione eorum ne superemini: nec quod uos spernant, magni duxeritis. Sicut enim uestimentum, ita per tempus absumuntur, et sicut lana a tinea, comedentur. Iusti autem in ea in eternum manent.« Attendendum est ergo, atque omni studio cauendum, ne nostris  temporibus in quibus uidemus Christianam religionem in toto orbe dilatatam, propter desidiam magistrorum, et inertiam doctorum, pauci illi qui adhuc supersunt, confundant ritum culture ueri Dei et demoniacis illusionibus deprauati, diuinationes falsas in populo Dei agunt, rusticos et imperitos seducunt: ita ut deserta ipsa ueritate que »lux est mundi, et illuminat omnem hominem uenientem in hunc mundum« tenebrarum harum, querant scientiam futurorum, et a deceptoribus hominum querant salutem animarum, siue etiam corporum suorum. His enim preuaricationibus maxime irritatur Deus, et ad uindictam prouocatur. Unde per Ezechielem comminatur dicens: »ue prophetis insipientibus, qui sequuntur spiritum suum et nichil  uident, quasi uulpes in desertis prophete Isrel erunt. Nunquid non uisionem cassam uidistis, et diuinationem mendaciorum locuti estis? et dicitis: Ait Dominus, cum ego non sim locutus. Propterea hec dicit Dominus Deus: Quia locuti estis uana, et uidistis mendacium, ideo ecce ego ad uos, ait Dominus Deus: et erit manus mea super prophetas qui uident uana, et diuinant mendacium: in consilio populi mei non erunt, et in scriptura domus Isrel non scribentur, nec in terram Isrel ingredientur .« Ad doctores autem, per eumdem prophetam increpans eorum inertiam, ita loquitur dicens: »Non ascendistis ex aduerso, neque opposuistis murum pro domo Isrel,  ut staretis in prelio in die Domini .« Et rursum: »ue, inquit, pastoribus Isrel, qui pascebant semetipsos. Nonne greges pascuntur a pastoribus? Lac comedebatis, et lanis operiebamini, et quod crassum erat occidebatis: gregem autem meum non pascebatis. Quod infirmum fuit, non consolidastis: et quod egrotum, non sanastis: quod fractum est, non alligastis: et quod abiectum, non reduxistis: quod perierat, non quesistis. Sed cum austeritate imperabatis eis et cum potentia: et disperse sunt oues mee, eo quod non esset pastor: et facte sunt in deuorationem omnium bestiarum agri, et disperse sunt .« Hinc et per Ieremiam dicitur: »A minimo usque ad maximum, omnes auaritiam sequuntur.  A propheta usque ad sacerdotem, cuncti locuti sunt mendacium: et sanabant contritionem filie populi mei ad ignominiam, dicentes: Pax, pax, cum non esset pax. Confusi sunt, quia abominationem fecerunt. Idcirco hec dicit Dominus exercituum Deus Isrel: Ecce ego cibabo populum istum absinthio, et potum dabo eis aquam fellis: et dispergam eos in gentibus, quas non nouerunt ipsi neque patres eorum: et mittam post eos gladium donec consumantur .« Qualiter ergo Deo omnipotenti pastorum negligentia, et subditorum error displiceat, non solum prophetica testimonia ostendunt, sed etiam facta antiquorum declarant. Cum in libro Regum legitur: [Quomodo malignus spiritus deceperit Achab regem Isrel  per falsos prophetas: ita ut credens eis, interierit: et quomodo Ochozias filius eius egrotans, misit nuntios ad consulendum Beelzebub Deum Accaron, utrum uiuere atque conualescere possit de infirmitate sua ; ob quod Elias propheta a Deo missus, increpabat eum dicens: »Quia misisti nuntios ad consulendum Beelzebub Deum Accaron, quasi non esset Deus in Isrel, a quo possis interrogare sermonem, ideo de lectulo super quem ascendisti non descendes, sed morte morieris. Mortuus est igitur ipse iuxta sermonem Domini quem locutus est Elias: et salutem quam querebat, non inuenit .« Quapropter curandum summopere est omnibus nobis, hoc est prelatis, et subditis, maioribus et minoribus  sacerdotibus, et plebi, ne aliquem seducat per huiuscemodi illusionem fraus, dolus et nequitia hostis antiqui, ita ut a mendacibus uelimus discere ueritatem, et a pestiferis morbis mortisque auctoribus queramus infirmitatis nostre remedium. Sed magis ad Dominum uiuum et uiuificatorem omnium confugiendo, deuoto corde properemus per orationes sacras, ieiunia et eleemosynas illum deprecantes, ut ipse propter benignitatem suam consulat seruis suis, eripiens nos de omnibus inimicis nostris, doceatque nos facere uoluntatem suam, quia ipse est Dominus Deus noster, Spiritumque suum bonum in nobis tribuat, qui nos deducat in uiam rectam, uiuificetque nos in equitate sua, quatenus eius magisterio  omni tempore uite nostre gratum seruitium ei exhibentes, post hanc uitam per eius gratiam  mereamur beatitudinem possidere sempiternam. Amen.







BEATI RABANI MAURI FULDENSIS ABBATIS ET MOGUNTINI ARCHIEPISCOPI TRACTATUS DE ANIMA



PRAEFATIO AD LOTHARIUM REGEM.


Domino precellentissimo nobisque Dei munere dato, magno et pacifico atque coronato regi LOTHARIO, ultimus uestre seruitutis famulus, MAURUS.

Cum nobilitatis uestre ingenium auiditatemque multa sciendi et copiosa inuestigandi perspiciam, sensus etiam uestri perspicaciam quo apprime sublimitas uestra floret demirer, statui, pro ingenioli mei paruitate, quoddam de manu deputare. Quod uidelicet e quorumdam eruditorum libris decerptum, facile memorie mandari possit: quo ueteris ingenii feruor exuberantior foret, et mei ingenioli quodam modo uestre seruituti fidelitas deseruiret. Scripsi  itaque uobis quedam de diffinitione anime, quare anima dicatur, uel quid sit anima: nec non et de origine ipsius, utrumne formam habere credatur. De quantitate etiam ipsius, utrum in paruulis minor, in fortioribus maior: uel ubi maxime sedem habere credatur. Deinde que sint uirtutes eius morales: pauca etiam de habitaculo eius, hoc est corporis possessione. Que cuncta ex cuiusdam magni Aurelii Cassiodori Senatoris dictis excerpsi: aliqua uero ex libro Prosperi eruditissimi uiri. Quedam uero ex proprii ingenioli sensu addere curaui. Sed quia excellentiam uestram multa decet cognoscere, annexui quedam capitula de disciplina Romane militie [a 1Kb] , qualiter antiqui tirones institui solebant. Quod ideo feci, quia necessarium fore id estimaui,  propter frequentissimas Barbarorum incursiones. Que scilicet ex cuiusdam Flauii uegetii Renati Libello, quem de antiquissimis scripsit Romanis excerpsi atque compegi breuiusque annotare studui, cauens scilicet prolixitatem et ne forte ea scribere uiderer que tempore moderno in usu non sunt: illud etiam preuidens, ne si nimius fierem, fastidio potius quam delectationi inseruirem.



CAPUT PRIMUM. De anime proprietate, etymologia ac diffinitione.

Anima igitur proprie hominum dicitur, non etiam pecorum. Anima namque hominum longe distat a  uita pecorum. uita namque pecorum in sanguine constat: adeo, ut cum defectione sanguinis et fine corporis, ipsa etiam uita cum spiritu finiatur. Anima autem hominis non cum sanguine finem accipit. Ideoque recte dicitur anima, quasi , id est, discreta longe a sanguine: quoniam et post mortem corporis in sua substantia uiuit: que potest etiam ita diffiniri: Anima dicitur, eo quod animet, id est uiuificet, proprii corporis substantiam. Significantissime autem anima dicitur spiritualis substantia, que nulla sanguinis effusione consumitur: atque ideo a sanguine longe discernitur, quamuis defectione sanguinis habitaculum corporis deserere uideatur. Sed aliud est quacunque occasione habitaculum deserere: aliud cum ipso habitaculo finiri. Quorumdam  uero talis est diffinitio, ut anima a uento nomen accipiat: quia uentus Grece dicitur. Et idcirco etymologiam a uento ducere: quod nos spiritum ore retrahentes, uiuere uideamur. Hec breuissime de eo quare anima dicatur: nunc uero dicendum, quid sit anima. Philosophi autem animam dicunt esse substantiam simplicem, naturalem, specie distantem a materia sui corporis, organum membrorum, habentem uirtutem uite. Quam idcirco substantiam simplicem dicere uoluerunt, quia nichil in ea preter spiritualem substantiam inueniri potest. Distantem uero a materia corporis, quia nichil in se corporeum habet. Organum uero membrorum, quia omnia membra corporis ea agente, disponuntur. uirtutem autem uite habentem idcirco dixerunt,  quoniam ubi corpus repleuerit, uiuentem continuo reddit. Hec est diffinitio anime, secundum adinuentionem magistrorum secularis litterature. Cunctorum uero doctorum ueracium in hoc consentit auctoritas, quia anima est a Deo creata spiritualis propriaque substantia, uiuificatrix sui corporis, rationalis et immortalis: sed conuertibilis ad utraque, id est ad bona et ad mala. A Deo autem creatam animam dicimus contra illorum opiniones, qui eam aliquam partem diuinitatis habere asserentes, errores potius quam ueritatem texuerunt. Nullus namque recte sapientium, animam creatam esse dubitat. Hoc idem Salomone testante, qui de sapientia dicit: Omnem flatum ego feci . Et  iterum: Et reuertetur puluis in terram unde erat, et spiritus reuertetur ad Deum, qui dedit eum . Hec etiam spiritualis esse affirmatur, quia nichil in se corporeum retinet. Omne namque corpus, longitudine, latitudine atque profunditate comprehenditur: que omnia desunt anime. Et quamuis grauetur mole corporis, spiritualiter tamen multa longius et prope posita perpendit: inuisibilia quadam intuitus perspicacia rimatur. De celestibus cogitat: de ipso etiam summo Deo quedam ardua nosse desiderat. Que si esset corporalis, nil utique horum perpendere ualeret. Propria uero substantia est, quoniam nullus alter spiritus ita carnem suscipit, ut proprii corporis passionibus condoleat aut letetur. uiuificatrix autem sui corporis est, quia  statim ut a Deo corpori indita fuerit, ineffabiliter illud uiuificat atque diligit: in tantum, ut quidquid corpus sustinere cognoscitur, ad ipsam referatur: et que mori nequit, interitum mortemque pertimescat. Rationalis autem est, quoniam de diuinis tractat: humana sapit: et quidquid ex artibus et disciplinis doceri potest, ipsa quadam subtilitate comprehendit: atque hinc omnia animalia docibili intellectu antecellit, quod cum ratione decentia cuncta componit. Ipsius namque actu quidquid ornatus mundo additur, inuentum est. Ipsa ciuitatibus muros attribuit, arma defensibilia inuenit, amictus uestium diuersa uarietate componit, uias per deuia sternit, maria quadam artis industria transmeat. De ipsius itaque ratione nullus dubitare debet, cum tot  et tanta, auctoritatis sui largitate perquirere et perficere ualet. Quod autem immortalis sit, multifarie comprobatur. Philosophorum namque talis est assertio, ut omne quod in se uiuit et aliud uiuificat, immortale sit. Quod anima utrumque faciat, manifestum est. Nam et ipsa uiuit, et corpus uiuificat. Dicunt enim omnia immortalia simplicia esse. Anima uero ex simplici constat substantia: ideoque immortalis est. Sunt et alie propositiones philosophorum, animam immortalem approbantes, que enumerare non est necesse propter breuitatem. Nostri uero ueridicis assertionibus animam immortalem approbant. Anima quippe ad imaginem Dei facta est. Et quia Deum omnimodis immortalem scimus, et credimus, et confitemur, restat ut quam ad imaginem  suam condidit, immortalem fecerit. Neque enim ullo modo fieri poterat, ut que ad imaginem Dei et similitudinem facta fuerat, mortalis foret. In eo namque quod immortalis est, Deo similis est. Sed in eo quod anima Deo similis esse dicitur, potest aliquis dicere, Quomodo sum similis Deo, qui similia illi facere nequeo? Cui respondendum est, quia homo picturam, similitudinem hominis habentem, perficit: ipsa uero pictura non potest imitari que homo facit. Sic et homo ad similitudinem Dei factus, non potest in creandis rebus Deum imitari. Dicitur namque anima conuertibilis ad utraque, quod scilicet multis experimentis quotidie approbamus. Nam quos nunc uidemus magna exsultatione  gaudere, mox nimio merore tristari conspicimus. Alios nunc pietate mites, nunc iterum maxima indignatione terribiles. Nunc ad uirtutes erigi, nunc ad uitia prolabi. Multisque et innumerabilibus modis, conuertibilis et mutabilis esse cognoscitur. Nam si mutabilis non esset, nequaquam ex bonis mali, neque iterum ex improbis probi, neque ex tenacibus largi, neque rursus ex largis fierent auari. Sed ut dictum est, mutabilitati atque conuertibili passioni obnoxia esse omni modo deprehenditur. Nunc iam de origine ipsius, de qua multifarie dubitatur, pauca dicenda sunt.



CAPUT II Unde originem anima sumat.

Primo homine de limo terre formato, inspirasse  in faciem eius legimus Deum, dicente Scriptura: Formauit igitur Dominus Deus hominem de limo terre, et inspirauit in faciem eius spiraculum uite: et factus est homo in animam uiuentem . Unde constat, quod a Deo originem sumpserit. Quod autem insufflasse dicitur Deus, non ita credendum est Deum insufflasse, qui est incorporeus et inuisibilis, quemadmodum nos insufflando spiritum resoluimus, labiaque quodam pulsu foras extendimus: sed insufflasse dicitur propter dignitatem operis, scilicet animam: quam ad similitudinem suam fecisse cognoscitur. Hac ex re dixerunt quidam, quod mox ut coagulatum fuerit semen humanum in uitalem substantiam, statim creari animas, corporibusque dari. Qui autem naturarum inuestigatores fuerunt, asserunt,  quod quadragesimo die conceptionis accipiat animam mortale et humanum pectus [Al., pecus]. Et hoc esse experimentum, quod tunc se incipiat in utero commouere. Aliquorum etiam opinione fertur, quod omnipotentis Dei iussu, sicut de corpore humano, corpus humanum semine carneo traducitur, ita etiam et anime noua origo, de qualitate anime generetur, et idcirco obnoxiam esse originali peccato: quod infantibus et necdum aliqua committere ualentibus, per lauacrum baptismatis remittatur. Nos autem id dimittere, affirmare non audemus: quoniam et beatus Augustinus, probatissimus doctor, laudabiliter ex hoc dicitur dubitasse, neque hoc audere confirmare: sed ueracissime credere, Deum animas creare, et occulto atque iustissimo suo  iudicio originali peccato obnoxias esse. In his namque et similibus tamque occultis, melius est ignorantiam confiteri, quam peruerse et periculose affirmare: quod ad errorem potest referri, cum propheta dicat: Quis enim cognouit sensum Domini? aut quis consiliarius eius fuit?  Et Apostolus: Ex parte cognoscimus, et ex parte prophetamus . Si enim Propheta et Apostolus sensum Domini a quoquam inuestigari non posse dicit, et Apostolus ad celi tertii altitudinem ascendens , paradisique secreta penetrans, et quedam arcana cognoscens, que hominibus illicita ad loquendum dicit, ex parte se cognoscere affirmat, quis audebit scire et enuntiare  se posse, quod nullus doctorum sanctorum ad liquidum enarrare inuenitur? Sed ad reliqua pergendum est, et dicendum utrum anima formam habere credatur.



CAPUT III. An formam anima habere credatur.

Qui de forma aliquid lucidius tractare cupit, complexionem forme necesse est apprehendere. Forma namque dicitur, que aliquo spatio linearum circumducitur. Quod uero spatiis lineisque comprehenditur, corporeum utique est. Nam et ipsum spatium absque lineamentis corporalibus omnino non constat. Rursumque ipsa lineamenta, absque spatio corporali, nullo modo comprehendi queunt. Quod cum ita sit, manifestum est animam formam penitus non  habere, que incorporea est. Omnis itaque forma, in superficie corporali fit. Cum uero corpus nisi solidum et palpabile esse non possit, anima uero incorporea et impalpabilis sit atque soliditate careat, constat eam nullo modo formam habere. Quod si illud mouet, quod Apostolus de Christo Domino dicit: Qui cum in forma Dei esset, non rapinam arbitratus est esse se equalem Deo , nouerimus ibi Apostolum de substantia dicere, in qua est equalis Patri. Nam Deus incorporeus, inuisibilis, incomprehensibilis, totusque ubique, nullam potest habere formam. Quod uero in Euangelio de Abraham et Lazaro et diuite legimus  sinum Abrahe Lazarum habere, diuitem linguam petere refrigerari ab extremo digiti, nec diues lingua  locutus est, que utique incorporea est, nec Lazari anima digitos unde illius ardorem refrigeraret habuit, nec Abraham sinum more corporalium hominum habere potuit. Nam non solum de creatura spiritali in Scripturis hec et similia reperiuntur, uerum etiam de summo et incomprehensibili Deo passiua quedam leguntur, que utique incommutabilitati diuine nullo modo accidere possunt: ueluti cum penitere dicitur Deus et irasci, abominari et odisse: que omnia illi summe maiestati non conueniunt. Sed ut alique humane res compendiosius faciliusque ex nostra consuetudine cognoscantur, idcirco talia ad Deum referuntur. Sic et anima, cum informis sit, formam habere dicitur.



CAPUT Iu. Utrum in paruulis minor, et in fortioribus maior esse credatur.


De quantitate etiam anime potest subtilissima atque scrupulosa questio exoriri, utrum in paruulis minor sit, cum eis ratio non omnimodis adsit, que maioris etatis hominibus maior adesse uidetur: iterumque inueniuntur iuuenes excordes, senesque minus sapientes. Sed in paruulis id attendendum est, quia imbecillitate corporis et paruitate, in eis ratio anime impeditur. In iuuenibus uero et stultis, aut quadam partium inequalitate, aut aliqua crassitudine humorum deprimitur, uimque suam tali impedimento exprimere prepeditur. Quod ut exemplo lucidius declaretur, aspiciamus que in usu habentur.  Nam si ignis in quodam paruo uase includitur, qui alta petere consueuit, angustia loci prepeditur. Quem si rursum materie grauis humoris aut crassitudinis supponere uolueris, ipsa crassitudine impeditur, ne ad alta se subrigat. Sin autem materiam competentem eidem subieceris, omnem continuo uim suam alta petens demonstrat. Sic et anime uis et ratio, in paruulis paruitate membrorum prepeditur: in iuuenibus et maturis, quadam, ut dictum est, partium inequalitate aut humorum crassitudine deprimitur. Hinc est, ut quos modo sapientes et astutos cernimus, quadam subita lesione cerebri, aut grauedine precordiorum, ineptos et amentes fieri uideamus. Hinc etiam surdi fiunt et lippi: debilesque de quadam diminutione membrorum existunt.  Et quid de huiuscemodi passionibus dicamus, cum frequentissime nimio potu et distentu uentris, sapientium animos obrui cernamus: ut quem modo sapientissimum uideras, uix ualeat se intelligere uiuum. Ratio itaque paruulis meditatione crescit et exercitio, non incremento anime. Sicut ergo omnes anime immortales sunt, ita et rationales esse credende sunt. Nunc restat, ut ubi sedem maxime habere probetur, flectamus articulum.



CAPUT u. Ubi potissimum anime sedes sit credenda.

Quamuis autem anima totius corporis membris sit diffusa, ipsosque artus quodam organo motuque componat, propriisque officiis attribuat, tamen ut  euidentibus indiciis manifestatur, non equaliter omnibus presidet membris. Quidam namque affirmant animam proprie et maxime sedem retinere in corde: asserentes ibidem purissimum sanguinem uitalemque spiritum continere: et exinde cogitationum bonarum et malarum uarietates oriri: quod animam propria uirtute augere, nulli dubium est. Rursum multi dicunt anime sedem in cerebro esse, quod manifestis indiciis credi potest. Anima quippe quoniam ad imaginem Dei condita est, arcem quodammodo sui corporis petere, dignum fuit. Ut enim cum reuerentia Diuinitatis loquamur, cum Deum ubique esse credamus, et confiteamur, cunctaque uisibilia et inuisibilia ui diuinitatis sue penetrare et replere, sedem tamen proprie in celo habere dicitur,  Scriptura teste: Celum mihi sedes est. Competens namque erat, ut que corporis sui regimen tenet principalem sui templi arcem teneret ad similitudinem sui conditoris. Ut sicut ipse in altissimis sedere dicitur, ita et hec in eminenti sui parte corporis, residere credatur. Et exinde omnia membra uelut ex quadam arce, congruo regimine gubernari. Unde et ipsa rotunditas cerebri, ad similitudinem celestis sphere facta uidetur: ubi dignam mansionem sibi anima immortalis uindicaret. Dignum etenim erat, ut altiora peteret: quia omne quod subtilis est nature, celsiora petit. Nam et ignis uisibilis, ad summa pertendere cernitur. Sunt et alia indicia que animam habere sedem in uertice designant.  Nam et omnis corporis sensus in capite contineri certissimum est. Sed etsi aliqua letitia mentem obsederit, statim uultus hilaritate monstratur. Sin autem perturbatio superuenerit, non uiscerum incommoditate grauamur, sed quodam stupore capitis continuo apprehendimur: in tantum, ut ipsum uisum obtundat, et auditum stupefaciat: et quedam signa indignationis anima ibi derelinquat. Quod cum ita sit, recte credendum est animam in uertice sedem habere. Sed quia paucis de anima dictum est, quare anima dicatur, uel quid sit, uel unde originem habeat, aut si formam habere credatur, uel ubi maxime sedes ipsius esse credatur, nunc ad uirtutes eius morales exprimendas, flectamus articulum: atque imprimis indagandum, quid sit uirtus.



CAPUT uI. De uirtutibus eius moralibus: et primo quid sit uirtus.


Sunt ergo uirtutes anime quatuor morales: prudentia scilicet, fortitudo, iustitia atque temperantia. Sed quoniam has uirtutes nominamus, dicendum primo, quare uirtus dicatur, uel quid sit uirtus. uirtus dicitur a ui, id est, a fortitudine. Que ideo taliter dicitur, quia cuncta que prouenire possunt, quadam ui mentis animique robore sustinet. Est ergo uirtus omnis sancta res, inuisibilis atque incorporea, sancta, mundissima, prorsusque omni carens malo. Que ubi manserit, cuncta sancta facit, munda, firma, atque stabilia. Quam nullus inuitus accipit, nullus perdit, nisi qui sua sponte perditui deceptuique dederit. Que etiam ita diffinitur:  uirtus est animi habitus, decus uite rationabilis, dispositio morum, pietatis appetitus, omnisque honor, cultusque deitatis. Que, sicut dictum est, in quatuor diuiditur morales uirtutes. Que ideo morales dicuntur, quia per eas mores hominum exornantur atque decorantur. Nam si prudentia hominum desit, hebetudine animi continuo deturpatur. Si fortitudo absit, confestim imbecillitati addicitur. Ubi uero iustitia abest, quis nesciat cuncta praua, cuncta torta, deformiaque adesse? Sin autem et temperantia defuerit, omnia superflua modumque excedentia, ipsa sua nimietate animum dehonestabunt. Si ergo he quatuor uirtutes animum hominis obtinuerint, quasi quatuor angulis domus sustinebitur,  ne ulla ui tempestatum corruat: sed potius quidquid edificare uoluerit, quasi firmissimo fundamento superponet. Sed iste quatuor uirtutes ita sibi sunt connexe, ut alia sine alia nullo modo perfectionem accipere queat. Nam prudentie fortitudinem suppeditari necesse est. Item fortitudinem iustitia exornat. Temperantia autem iustitiam quadam temperatura, ne ultra modum inardescat, refrenat: sed omnia mensurate faciat. Sed iam singillatim ipsarum nomina lucidius digerantur, quare ita dicantur, uel que sit uniuscuiusque proprietas.



CAPUT uII. De prudentia.

Prudentia igitur dicitur quasi prouidentia, que  sui perspicacia perspicit ea que prouenire possunt, siue prospera, siue aduersa: ut uidelicet caute agat, ne aliquando aut prosperis eleuetur, aut deiiciatur aduersis. Que etiam alio nomine sapientia dicitur, eo quod in palato cordis sapiat, quid reiicere, quidue in intimis traiicere debeat. Est ergo prudentia siue sapientia rerum diuinarum siue humanarum, in quantum homini conceditur, scientia. Per hanc intelligimus quid cauendum, quidue faciendum nobis sit. Per hanc indagationem ueritatis, inuentionemque apprehendimus. Sed quia et appetitores seculi prudentes dicuntur, quantum inter se differant, indagandum est. Prudentia itaque seculi, quantum in se est, corrumpere sana et integra conatur, aliorumque damnis sua lucra augeri gaudet. De hac Dominus  cum in Euangelio de uillico iniquitatis loqueretur, dicit eum prudenter fecisse, quod dispendio domini sui, lucrum acquisierit, atque in futurum prospexerit. De qua prudentia Paulus dicit: Prudentia carnis mors est. Mors utique anime . At contra prudentia siue sapientia que dono Dei acquiritur, nec suo peccato perire potest, nec alieno. Nullumque dispendium aliis ob gratiam sui lucri facere cupit, sed omnibus sicut sibi, prouidere desiderat. De qua prudentia idem Paulus, cum de prudentia carnis disputasset, subiunxit dicens: Prudentia autem spiritus, uita et pax . Quod uidelicet de uita anime eum dixisse patet. Nam ipsa prudentia spiritualis semper ad uera et sancta tendere cupit, quamuis aliquando fallatur. Quod uidelicet  infirmitate carnee sarcine prepediente fit: quia nullus in carne positus, cuncta perfecte preuidere et cauere potest. Unde et egregius doctor, qui ad tertii celi secreta raptus, et paradisi amena contemplatus, audiuit quedam secreta, que hominibus loqui non licet, hac molestia pregrauatus, ait: uidemus nunc per speculum in enigmate . Sed quoniam fortitudinem suppeditari diximus a prudentia, restat ut de ea aliqua dicantur.



CAPUT uIII. De fortitudine.

Fortitudo igitur est longanimitas et perseuerantia in bonis, tolerantiaque et uictoria contra omnia tentamenta uitiorum. Que ita animo inesse debet, ut  non solum aduersa uincat, uerum etiam cuncta illecebrosa et uoluptuosa atque delectationem carnis mouentia, superet et necet, atque exstinguat. Quod cum fecerit, iure fortitudo dicetur. Nam si aduersantia superet, blanditiis uero petulantis carnis assentiat, non fortitudo, sed resolutio uocabitur: quoniam ad delectabilia soluitur. De qua breuiter quidem sed honestissime diffinitur, cum dicitur: Nemo melius uincit, quam qui seipsum uincit. Sed quoniam uirtutis huius nuncupatio etiam ad sinistram reflectitur, necesse est ut de hac aliquid dicatur. Dicitur namque et fortitudo diabolica, de qua Dominus ad beatum Iob loquitur: uirtus eius in lumbis eius, et fortitudo illius in umbilico uentris eius . Unde Dominus in Euangelio dicit: Cum fortis armatus custodit atrium suum, in pace sunt ea que possidet . Fortem, scilicet diabolum, atrium uero illius, mundum intelligimus. De quo atrio fortiore superueniente, id est Christo, uictus et superatus, eiectus est. Sed fortitudo diabolica que prauos in malis roborat, et Christi fortitudo qua sancti ad toleranda aduersa corroborantur, non solo actu, sed etiam ipsa uarietate nominum differunt. Fortitudo namque diabolica dicitur contumacia, pertinacia, siue etiam peruicacia, que hominem non sinunt a prauis actibus sanctis persuasionibus reuocari. Fortitudo uero Christi, ipsa est perseuerantia seu tolerantia: nec non et patientia, que omnia aduersa longanimiter, et patienter tolerat.  Hanc itaque necesse est ut iustitia comitetur, que rectitudo siue equitas dicitur; ne quod forte est, absque rectitudine aliquo modo fiat prauum.



CAPUT IX. De iustitia.

Iustitia igitur dicitur, quasi iuris custodia, eo quod quidquid ius, id est, lex precipit, custodiat: uel quidquid prohibet deuitet. Hec ergo si fortitudini coniuncta fuerit, eam omni modo condecorat. Nam quidquid forte est, nisi iustum fuerit, ad prauam, sine dubio, partem deriuabitur. Iustitia ergo est propria nobilitas animi, que unicuique debitam prestat retributionem. Bonis, scilicet dignam retribuens laudem: prauisque et malignis, debitam  ingerens uituperationis reprehensionem. Ipsa itaque debitum Deo diuinitatis cultum honoremque impendimus, atque dilectionem: proximos uero digno dilectionis amore complectimur. Quid enim iustius, quam Deum toto corde diligere, a quo conditi sumus dum non essemus? Male autem captiuos dicimus quia est et captiuitas bona, de qua dicitur: Ascendens Christus in altum, captiuam duxit captiuitatem . Quid uero rectius esse potest, quam proximos qui similes nobis sunt conditi, et pari modo redempti, sicut nos diligere? Hac ipsa, nostra proximorumque errata, digna et debita redargutione compescerentur. Quia hac ergo refrenantur et cercentur illicita, redargutio uero absque feruore quodam et ardore zeli nequit fieri, recte temperantia  iustitiam sequitur, ne feruor iustitie modum excedat, et quem lucrari monendo et corrigendo debemus, nimia correctione deiiciamus.



CAPUT X. De temperantia.

Temperantia ergo dicitur, quoniam moderatione sua temperat animum uniuscuiusque. Unde et temperantia dicitur, quia animum temperat caloribus et frigoribus, ne nimis frigida, nimietate sua, restringat uirentia arbusta. Temperantia igitur est uirtus animi, que suo moderamine totius uite modum imponit, ne quid aut odio nimio exsecretur, aut nimio amore demulceat. Omnes uero uarietates quadam diligentia considerans, temperat et moderatur.  Hec etiam discretio alio nomine dicitur: quia omnia discernit ne modum excedant, neque ad dexteram, neque ad leuam nimium declinet: sed quadam uia regia gradiatur, temperetque gradum, ne ultra modum incedat. Unde et philosophica illa sententia, breuis admodum est, sed probatissima in hac uita maximeque necessaria: Ne quid nimis. Cum enim dicit: Ne quid, ostendit, quia et bonum nimium esse potest. Unde et Salomon dicit: Fili, ne sis nimium iustus . De hac etiam Iacob per allegoriam dicit: Habeo boues et oues fetas, et paruulos teneros: quos si plus in ambulando fecero laborare, morientur . Per boues quippe et oues fetas, anime intelliguntur, que uerbum Dei mente concipiunt. Que si nimium iter arripere cogantur,  quod mente conceperunt, perdunt. Paruuli uero teneri sunt illi de quibus Paulus dicit: Lac uobis potum dedi, non escam: nondum enim poteratis: sed nec adhuc quidem potestis. Paruuli enim estis . His ergo talibus leuia precepta, que per lac intelliguntur, ministrari debent, quousque solido et lorti cibo uti ualeant, id est, fortioribus preceptis. He itaque uirtutes cum omnibus sint necessarie, excellentie tamen regie maximum decus ornatumque prestant. Per prudentiam quippe omnibus prouide prospiciens, caute et rationabiliter ea que prouenire possunt, considerat: et acumine sensus quasi acie oculorum, caute aduersa perspicit ac prospera. Per fortitudinem uero omne quod prouide perspexerit, siue aduersa siue prospera, forti et in  concusso animo supportat: euentus scilicet fluctuantis seculi, bella, tumultus et seditiones, nec non et diuersos mores hominum. Regia etenim excellentia quanto pluribus preest, tanto plures euentus rerum accidentium perspicit: atque idcirco fortissimo animo cuncta superare decet. Quem uero iustiorem decet esse quam regem? Omnes namque iudices cunctique actores, quamuis cupiditate ducti iniusta disponere nitantur, considerantes iustitiam regis, nichil iniustum subditis inferre presument: quoniam iustam uindictam uerebuntur. Temperantem autem regem apprime decet esse, ut eius precepta cunctis conueniant, ne nimis laxa existant, neue iterum ualde grauia: sed tali moderamine atque temperie disposita, ut iuxta possibilitatem cunctorum omnia  fiant. Quatenus agni in regiis edictis inueniant quo uadere queant: et elephanti quo se natare cognoscant, hoc est, ut ne mites ac simplices uiolentia preceptorum opprimantur: et potentes et fortes potentiorem se et fortiorem semper aspiciant et uereantur. His itaque quatuor uirtutibus quasi solidissimis columnis, omnis regie dignitatis honos decusque attollitur: feliciterque cuncta gubernantur atque exornantur. Sed quia hec breuiter et minus compte de anima, uirtutibusque eius digesta sunt moralibus, hinc restat ut de habitaculi ipsius sita et dignitate, aliqua dicantur: quoniam dignum erat, ut que tante dignitatis creata est, ut ad imaginem Dei atque similitudinem facta dicatur, decenti habitaculo  ornaretur. Aggrediar ergo et opus Dei mirificum in humano corpore qua ualeo demiratione: et si non condigne, deuote scribere conabor, ex probatorum scilicet doctorum scriptis latissimis breuissima depromens.



CAPUT XI. De statu et positione corporis.

Corpus itaque hominis, mira operatione compactum, proceritate sue rectitudinis a cunctis animantibus disparatur. Quod uidelicet si per singula membra consideretur, magna in hoc mysteria comprehenduntur ab his qui ea indagare satagunt. Ipsum namque caput cunctis eminens membris, in cuius uertice anime sedem maxime esse credimus, ad similitudinem celestis sphere formatum, sex ossibus  est compactum: ut intelligatur ille senarius numerus, qui perfectus probatur, in hominis creatione constare. De cuius numeri perfectione plurima dici possunt: sed hic sunt propter compendium omittenda. Sub huius itaque capitis rotunda concauitate, bine acies oculorum prodeunt, ad similitudinem duorum celestium luminarium: uel, ut sacratius aliquid dicamus, ad instar duorum Testamentorum. Quibus decentissime supposita sunt membra cetera combinata, dualitatis coniunctione disposita: aures scilicet, nares, labia, brachia, manus, latera, crura et pedes. Que cuncta tali sibi sunt caritate conuenientia, ut unum idemque sapere atque operari uideantur. His uero binis geminisque membris ita ordinatis, sunt et alia membra, propria unitate decentissime  geminis membris conuenientia, nasus scilicet, os, guttur, pectus, uenter, umbilicus, ipsaque uirga genitalis, quam mira dispensatione Deus ad humani generis sobolem renouandam attribuit. Que cuncta magnum decus obtinere uidentur, quoniam in meditullio posita, geminis membris conueniunt, ut neutra pars unum ex his sine altera, ualeat uendicare. Hec ergo omnia cum reliquis membris, ad habitaculum anime ad imaginem suam condite, Deus digna operatione compegit.



CAPUT XII. De quinque sensuum officiis.

Nunc restat ut de officiis quinque sensuum pauca  dicantur. Qui quamuis et bestiis messe uideantur, longa tamen interpoliatone ab illis discrepant: quoniam nobis rationabiles insunt, in illis, ratione carent. Primus ex his, uisus est: qui quadam ui anime quam aspectum dicimus, per pupillam oculi egrediens, res non ualde longe positas quadam subtilitate perspicit, coloresque inuisibilium rerum illuminato ere cognoscit. Si uero ualde longe posite fuerint, ipsa elongatione deficit. Secundus, auditus ita institutus est, ut per cochleatos meatus concrepantes sonos ad se attrahat, discernatque et intelligat, quid sit auditum. Qui ideo non rectos et apertos meatus habet, sed anfractus cochleatione tortuosos, ut quasdam moras sonus emissus sustinens, uim discretionis et intellectus efficeret. Nam si recto  itinere sonus emissus exciperetur, ipsa sua uelocitate, discretionem atque intelligentiam amitteret. Tertius, est odoratus: quo cunctos fetores pudicos, odoresque gratos cognoscentes, putentia digna exsecratione uitamus, et odorifera quadam animi delectatione intra nos traiicientes, ipsa suauitate odoris reficimur. Quartus, est gustus: quo omnia que in os mittimus, siue dulcia, siue amara, sapore palati discernimus. Quod cum omnes saporum qualitates discernat, ipsum tamen nullius saporis esse probatur. Quintus, est tactus: qui cum omnibus membris sit attributus, precipue tamen manibus deputatur: quibus etiam usus actionis maxime est datus. Manibus enim fit, quidquid faciendum est. Sed si per singula membra mirificum opus creatoris intendere  cupimus, atque pro captu ingenioli de singulis disputare, prolixius fieret opusculum quam statueram. Sed quia breuiter sublimitati uestre id innotescere cupii, imo cognita ad memoriam reuocaui, obsecro ut si aliqua proficua in hoc opusculo uestra celsitudo iudicauerit, Dei donum in hoc laudetur, qui linguas infantium disertas facit, et aperire consueuit ora clausa mutorum. Sin autem aliqua que merito nasum torqueant, digne ueniam ut homo deposco. Nam qui mendacii fucum aufugere quiuerit, perfectus nuncupabitur, apostolo Iacobo asserente: Qui in sermone non labitur, perfectus est uir . Quod utique paucissimorum est, dicente propheta: Omnis homo mendax .



BEATI RABANI MAURI FULDENSIS ABBATIS ET MOGUNTINI ARCHIEPISCOPI MARTYROLOGIUM
[Canis., Lect. antiq., ex codice ms. monasterii S. Galli.]





PROLOGUS [a 1Kb] AD RATLEICUM ABBATEM SELEGINSTADIENSEM.

RABANUS seruus Christi Iesu et seruorum eius, uiro uenerabili RATLEICO presbytero atque abbati, in Domino salutem.

Quia rogasti me, frater amantissime, ut martyrologium per totum annum tibi conscriberem, atque sanctorum festa, quecunque potuissem inuenire, ibidem insererem; feci quantum potui, et singulis diebus nomina sanctorum, que scripta siue notata ab antecessoribus in libellis reperi, ibidem inserui: et cuiuscunque sancti obitum, siue martyrium, qualiter uitam finierint, legi, breuiter. prout ualui, notaui. Tu autem quia plurima scripta antiquorum inuenisti  et legisti, per ea etiam hoc paruum opusculum examinans, utile legentibus quo modo possis facis: ut quod mea imperitia atque infirmitas idonee efficere non potuit, tua peritia atque industria utiliter perficiat: meque tuis sacris orationibus omnipotenti Deo commendes, ut ipse auctor et tributor salutis nostre me miserum per suam gratiam et per sanctorum suorum intercessionem a uinculis peccatorum absolutum eterne beatitudinis participem efficiat.

Te Deus eternus cuncta per tempora seruet,
   Aeternam et uitam det tibi in arce poli.




Sequitur CARMEN NUNCUPATORIUM. AD GRIMOLDUM ARCHICAPELLANUM.


Dulcissimo fratri ac reuerentissimo abbati GRI MOLDO RABANUS, uilissimus seruorum Dei seruus, in Christo salutem.

Hunc ergo ex scriptis confeci rite libellum
   Sanctorum Patrum, frater amate, tibi.
Ut quorum celebras festa, tu noueris actus,
   Et finem uite, quo hinc abiere polum.
Sicque bene ipsorum meritis precibusque iuuatus,
   Ad celi regnum letus et ipse migres.
Quo Deus eternus, hominum fortissimus auctor,
   Cum sanctis temet collocet atque beet.
uiue mee uires, lassarumque anchora rerum,
    Naufragio et littus tutaque terra meo.
Solus honor nobis, urbs tu fidissima semper,
   Curisque afflicto tuta quies animo.
Sintque licet montes inter cum fluctibus arua,
   Mens tecum est, nulla que cohibetur humo.
Te mea mens sequitur, sequitur quoque carmen amoris,
   Exoptans animo prospera cuncta tuo.
Qui mihi te notum dedit et concessit amicum,
   Conseruet sanum Christus ubique mihi.
Ante solum terre, celique uolabile cyclum
   Pretereant, uester quam quoque cesset amor.
Hocque, Pater, monui, moneo te iterumque mo nebo,
   Sis memor ipse mei, sicut et ipse tui.
 Ut Deus in terris quos hic coniunxit amicos,
   Gaudentes pariter iungat in arce poli.





INCIPIT RABANI MARTYROLOGIUM.



IANUARIUS.


KALEND. IANUARII. Octaua Dominice natiuitatis est, qua uidelicet die idem Dominus noster circumcisus  est in carne, secundum legem Moysi, et nomen iehsu accepit, quod angelicum de eo oraculum ante conceptionem eius in utero uaticinabatur. Eodem die natiuitas est Almachii martyris [a 1Kb] , qui iubente  Alypio Urbis prefecto, cum diceret: »Hodie octaue Dominice dici sunt: cessate a superstitionibus idolorum, et sacrificiis pollutis;« a gladiatoribus hac de causa occisus est. Et eadem die Rome natiuitas Martine uirginis et martyris, que passa est sub Alexandro Cesare, pro fide Christi multis tormentorum generibus cruciata, et ad extremum gladio percussa, que etiam idola et simulacra orando destruxit, et multos ad fidem Christi conuertit. Alexander uero post obitum beate uirginis percussus est dolore cordis, et sicut rabidus canis carnes suas lacerans, pessimam uitam cum magno supplicio exspirauit. Item eadem die Rome passio Concordii presbyteri et martyris sub [a 1Kb] Antonino imperatore per Torquatum comitem perpetrata, qui nolens sacrificare  idolis, capitalem sententiam subiit.

Iu NON. In Antiochia Macarii abbatis. Rome Telesphori pape, qui constituit ut septem hebdomadibus ante Pascha ieiunium celebraretur, et Natali Domini nocte missa celebraretur. Nam omni tempore ante hore tertie cursum nullus presumeret missas celebrare, qua hora Dominus ascendit crucem; et ante sacrificium hymnus diceretur, hoc est, Gloria in excelsis Deo. Hic etiam martyrio coronatus est, qui sepultus est iuxta corpus beati Petri in uaticano Iu Non. Ianuarii.

III NON. Rome Anteros papa et martyr, qui duodecim annos rexit Ecclesiam, et martyrum gesta diligenter exquirens recondit in ecclesia, qui etiam martyrio coronatus. In cemiterio Calisti sepultus  est uia Appia. Parisiis ciuitate, depositio Genofeue uirginis, quam sanctus Germanus eiusdem urbis episcopus in infantia Deo uirginem consecrauit. In Tomis ciuitate, natiuitas Titi episcopi, qui sub Lucinio inter tirones comprehensus, cum nollet militare, cesus ad mortem carcere mancipatus, missus in cippo est, donec relatione esset responsum, dimersoque in mare, delato corpore eius in littore, a religiosissimis uiris depositum est in uilla Amandi religiosi uiri, ubi fiunt curationes magne.

II NON. Natiuitas Theogenis martyris, qui sub Licinio Cesare per Telicentium tribunum passionem compleuit in Hellesponto: primum inter quatuor columnas tensus fustibus cesus est; deinde in carcerem missus, ut ibi fame periret, sed Domini pietate  inuisibili cibo ibi per XL dies pastus, in laudibus Dei assidue manebat; ad ultimum uero in mare missus martyrizauit [b 1Kb] , quem Euricus, et Eustokhius, et Zozius, atque Germanus, tollentes de mari miserunt in loculum, et sepelierunt in foro Hellesponti. Eadem die passio Petri, qui et Balsami, martyris, sub Maximiniano imperatore, agente Seuero preside,  qui cum nolentem sacrificare diis iussit suspendi, et ungulis lacerari, ad extremum uero gladio interfectus est, et in Aulona ciuitate sepultus. Eadem die passio Luciani presbyteri et martyris, qui missus a Roma predicare uerbum Dei, in Galliis martyrizauit sub Iuliano Cesare, in eisdem partibus occisus gladio, per cuius predicationem multi conuersi sunt ad fidem; ad cuius sepulcrum multa ostenduntur miracula et sanitates fiunt plurime.

NON. Hierosolyme depositio Simeonis prophete, qui Dominum Iesum infantem suis ulnis portauit et benedixit. Et in Antiochia depositio Simeonis monachi, qui in columna stetit, et uirtutes multas faciens ibi quieuit in pace, et translatum est inde corpus eius in Antiochiam, per episcopum ipsius ciuitatis  et populum Christianum, cum psalmis et hymnis, et cum multis lampadibus, et conditum est ibi in ecclesia maiore. uigilia Epiphan.

uIII IDUUM. Epiphania Domini nostri Iesu Christi.

uII ID. Passio sancte Fauste uirginis, sub Maximiano imperatore, que Euilasium primum palatii, tortorem suum, patientie sue uirtute conuertit ad fidem, nec non et prefectum, cui iussum est eam torquere; que suspensa ferramentis lacerabatur, postea bestiis tradita, a nulla earum contaminata est. Deinde clauis caput eius confixum est; postea ea in sartaginem feruentem pice missa, sed non lesa. Sicque cum Euilasio, et prefecto in tormentis constituta, reddidit spiritum: populi uero Christiani hec audientes sepelierunt corpora sanctorum.

 uI ID. Augustoduno depositio Egemonii episcopi; et Mettis depositio sancti Patientis episcopi.

u ID. Natiuitas Epistici [c 1Kb] , Iocundi, Secundi, Saturnini, uitalis, Felicis, Rustici, Quinti, Etartaxis, Fortunati.

Iu ID. Natiuitas Pauli, primi anachorete, cuius uitam beatus Hieronymus scripsit, qui a sexto decimo etatis anno usque ad centesimum decimum tertium solus in eremo permansit. Sed a Domino per coruum pastus, tunica palmarum foliis contexta usus est, cuius inter apostolorum et prophetarum choros animam ad celum ferri ab angelis Antonius uidit. Eodem die Rome in cemeterio Callisti natale Miltiadis episcopi et confessoris, qui constituit in Ecclesia a fidelibus nulla ratione in Dominicis diebus ieiunandum.

 III ID. Eductio Domini de Aegypto, et natiuitas sancti Saluii confessoris, in cuius natali sanctus Augustinus uerbum fecit ad populum Carthagini.

II ID. In Achaia natiuitas sanctorum Cyriaci, Moscentii [d 1Kb] et Saturi [e 1Kb] , ciuis Arabi, qui transiens ante templum cuiusdam idoli, insufflans cum signasset frontem corruit; tenentes eum ibidem obseruantes  duxerunt ad ducem, et indicantes factum, decollatus est.

ID. IANUARII Octabas [Octaua] Theophame, et in Pictauis depositio Hilarii episcopi et confessoris egregii, qui sub Constantio Augusto heretico, propter fidem catholicam in Phrygiam in exsilium pulsus est. De quo inter alias uirtutes refertur quod orando mortuum suscitauerit.

Eodem die sancti Agricii episcopi, et in Antiochia Aegypti passio sanctorum Iuliani, et Basilisse coniugis sue; qui Iulianus temporibus Diocletiani et Maximini [Maximiani] nobili prosapia oriundus fuit, philosophorumque disciplinis imbutus, catholice fidei religiosus amator fuit. Quem cum parentes sui ad connubii iura persuasionibus ualidis attraxissent,  respondisse fertur: »Nec uoluntatis est, nec etatis, ut faciam que hortamini.« Item cum perseuerarent pertinaciter in precibus: »Nec permittendi mihi est facultas, nec negandi potestas, quod hortamini. Dei mei potestati committo, et relinquo.« Unius tamen hebdomadis inducias a parentibus poposcit, ut nutum superne maiestatis argumentis euidentibus experiretur; qua peracta, intercapedine somno sopitus, et sopore depressus, uidit Christum in horomate [a 1Kb] dixisse: »Exsurge, ne timeas, nec suasiones uerborum, nec uoluntatem parentum horrescas. Accipies enim coniugem, que te non polluendo a me separet, sed per te uirgo perseueret;« et infra: »multi iuuenes, et uirgines per uestram doctrinam, uel uitam celestis exercitus probabuntur,« et reliqua. Sicque factum  est ut, opitulante Christo, in Antiochie municipio monasteria plura construerent, ita ut sub Iuliani regimine decem millia monachorum conuersarent [conuersarentur]. Sub Basilisse uero mille uirgines Dei seruitio mancipate fierent.

Postea autem idem Iulianus cum commilitonibus suis sub Marciano principe pro Christi nomine martyrizauit. Primum fustibus cesus, qui percussoris sui oculum euulsum restituit. Insuper et plus quam quingentas simulacrorum imagines ad solum diruit: post hec in carcerem tenebrosum trusus cum presidis filio Hircicallo iuuene nuper ad fidem conuerso, ubi damnatorum corpora putrefiebant; sed mira gratia Christi fetidus odor in ambrosie dulcedinem uersus cum luce limpida sanctos martyres letificabat.  Dehinc, rogante preside, defuncti cadauer nondum humati a morte suscitauit; sed tortoris non cessante uesania, imperatorum decreto in circi spectaculo sancti martyres terdenis cuparum gremiis includuntur, que intrinsecus atre picis massa et bituminis fomite, sulphurisque fetore farciuntur, sarmentis cum igne suppositis, in tantum, ut flamma triginta cubitis in altum se porrigeret; sed inde illesi egredientes, rursus digitis manuum et pedum licinus ardens olei liquore perfusus aptatur; sed hoc conamine delusus exin bestiis ad deuorandum proponuntur, quibus sacra membra lacerare non audentibus,  ad extremum gladiis trucidantur; ad quorum tumulum mox decem leprosi curantur, probantes qualis sit martyrum gloria.

XuIII KAL. Februarii. In Campania natale Felicis presbyteri et confessoris, de quo inter alia scribit Paulinus episcopus: qui cum a persecutoribus in carcerem mitteretur, et cochleis ac testulis uinctus superpositus iaceret, per noctem ab angelo solutus atque eductus sit. Eadem die natalis est Felicis, germani ipsius, quem Dracus Urbis prefectus idolis immolare cegit, et fustibus cecidit, atque in exsilium deportare iussit, ubi et quadratos lapides cederet, sed per uirtutem Dei plures ibi conuertit ad fidem, hoc est, Probum tribunum et eos qui secum erant. Deinde idolum Apollinis destruxit; in quo  loco fideles postea templum Deo construxerunt. Post XII uero annos ipsa die Dominica confectis mysteriis perrexit ad Dominum Iesum Christum. In Spoletana ciuitate natale Pontiani martyris, qui passus est temporibus Antonini imperatoris, sub Fabiano iudice; qui cum nollet idolis sacrificare, iussit eum uirgis cedi crudelissime; deinde nudis pedibus super carbones ardentes ambulare, postea duo leones immissi sunt ut eum deuorarent, sed in nullo lesus est ab eis: hoc uidens iudex iussit liquefieri plumbum, et perfundi in dorsum eius, sed cum hoc nichil eum lesisset, capite truncatus est.

XuIII KAL. In Palestina depositio Abacuc prophete, cuius reliquie simul cum reliquiis Michee prophete, temporibus Arcadii et Honorii Augustorum,  Domino reuelante, prodite sunt.

XuII KAL. Natiuitas S. Marcelli pape, qui, iubente Maximiano [Maxentio] imperatore, primo fustibus cesus, et a facie eius quem corripiebat, expulsus est. Deinde audiens quod domum beate Lucine, quam proscriptione damnauerat, eo quod de facultatibus suis Christianis donauerit, ecclesiam faceret atque in ea missas celebraret, in media ciuitate iussit in eadem ecclesia plancas sterni ad animalia catabuli [stabuli] publici, et eumdem episcopum ad seruitium animalium deputauit cum custodia publica, ubi etiam post multos annos seruiendo indutus amictu cilicino defunctus est, et conditus aromatibus a Ioanne presbytero et B. Lucina, sepultus est in cemeterio Priscille. Arelato depositio  sancti Honorati episcopi et confessoris, cuius inter cetera miracula fertur quod draconem de Hilarina insula orando fugauerit, et monasterium ibi fundauerit.

In pago uero Mandinse, in Perona monasterio, depositio sancti Fursei confessoris, qui in Hibernia natus et nutritus, patriam parentesque relinquens, sacre Scripture studiis aliquot uacabat annis; unde monasterium in quodam construxit loco; sed dum patriam parentesque uisitare properabat, ut inter illos sacri uerbi semina spiritualibus seminaret eloquiis, quadam die corporis egrotantis molestia corripitur,  ac post subito in exstasi raptus, iacuit quasi exanimis a uespertina hora usque ad galli cantum; sed dum ad se rediret, agnouit angelicam esse uisionem, et sumpto corpore ac sanguine Christi, iacuit infirmus ipso die et altera; tertia uero nocte iterum ab angelis sublatus mirabiles uidit uisiones, sicut liber uite ipsius testatur. Sed postquam ad se rediit, duodecim annos in predicatione uerbi Dei, et miraculorum clarescebat signis: nouissime uero in Gallia monasteriis constructis, ipse bonis auctus meritis inde migrauit ad Christum. Corpus uero eius ab Ercanwaldo duce et ceteris fidelibus in Perona monasterio in ecclesia S. Petri apostoli et ceterorum apostolorum iuxta altare honorifice conditum est. In monasterio quoque Fulde dedicatio ecclesie sancti  Michelis in cemeterio fratrum.

XuI KAL. In Aegypto Thebaida depositio Antonii monachi, cuius uita uirtutibus plena et miracula que fecit, scriptis et fama pene in uniuerso orbe predicantur. Obiit autem in pace sub imperatore Constantino, anno etatis sue centesimo quinto, et sepultus in eremo a discipulis suis, sicut ipse uiuens preceperat, occultatus est: post multa autem annorum curricula, hoc est Iustiniani imperatoris temporibus, qui fuit Iustini ex sorore nepos, corpus eius diuina reuelatione repertum Alexandriam defertur, et in ecclesia Baptiste Ioannis humatur. Bituricis depositio S. Sulpitii, episcopi et confessoris. Apud Lingonas autem natiuitas geminorum Speusippi, Elasippi et Melasippi [Eleusippi  et Meleusippi], qui cum essent uiginti quinque annorum, cum auia sua Leonilla et Ianilla, et Neone martyrio coronati sunt, tempore Aureliani imperatoris. Gemini quidem in una arbore suspensi ligatis manibus sursum, pedibus uero deorsum, ita extenti, ut putarentur pene ab ipsa membrorum compage separari, et post hec in ignem precipitati, nec tamen flammis lesi, inter uerba orationum simul migrabant ad Dominum. Ianilla, hec uidens, confessa est se etiam Christianam, et mox comprehensa a turbis, a capillis suspensa, ac multis afflicta suppliciis, cum Christum negare noluisset, cum Leonilla simul est gladio perempta. Neon uero exceptor gestorum, et ipse Christi nomen confessus martyrio coronatus est. Docuit autem et baptizauit geminos  hos Benignus presbyter, quem misit ab Oriente beatus Polycarpus, Ioannis apostoli auditor, in Galliam, cum Mandochio compresbytero, in Tyrso diacono. Sepulti sunt autem iidem gemini in secundo milliario ab urbe Lingonas.

Xu KAL. Dedicatio S. Petri apostoli, qui primo Rome sedit. Cum autem idem princeps apostolorum in Hierosolymis et in Cesarea, atque in ceteris ciuitatibus Iudeorum, Euangelium primum predicasset, ad  predicandum postea gentibus missus Antiochiam uenit, ibique Ecclesiam Christi fundauit. Inde quoque pergens Romam uenit, secundo Claudii Cesaris anno, ibique Euangelium instantissime predicans, uiginti et quinque annis eiusdem urbis episcopus perseuerauit. Eodem die natale S. Prisce martyris.

XIu KAL. Hierosolyma natale Marthe et Marie, sororum Lazari.

XIII KAL. Rome Fabiani episcopi, qui cum XXu annis Ecclesie preesset, passus est martyrium tempore Decii, et in cemeterio Callixti sepultus. Hic regiones diuisit diaconibus, et fecit ut septem diacones septem notariis imminerent, ut gesta martyrum in integrum colligerent, et multas fabricas per cemeteria fieri precepit. Eodem die natiuitas  sancti Sebastiani de Mediolano, qui in tantum charus erat imperatoribus Diocletiano et Maximiano, ut principatum ei prime cohortis traderent, quem Diocletianus, ubi Christianum cognouit nec a fide posse reuocari, iussit ligari in medio campo quasi signum ad sagittam, et sagittari a militibus: qui cum, sagittis plenus, quasi ericius staret, putantes eum mortuum, abierunt. Nocte autem ueniens quedam mulier, nomine Herene, tollere corpus, inuenit eum uiuentem, et adduxit in domum suam, et curam eius egit: qui ubi conualuit, multos in fide confortauit. Nec mora ipsis imperatoribus apparens, hos, prout digni erant, corripuit; tunc iussit eum Diocletianus in hippodromo palatii duci, et fatigari, donec deficeret; quem mortuum in cloacam maximam  miserunt; sed ille apparuit in somnis sancte matrone Lucine, dicens: »Iuxta circum inuenies corpus meum pendens in unco. Hoc sordes non tetigerunt, et dum leuaueris, perduces ad Catacumbas, et sepelies me in crypta iuxta uestigia apostolorum;« quod ipsa noctu ueniens totum ita compleuit. Eodem die natiuitas sanctorum Marii et Marthe, cum filiis suis Audifax et Ambacum [Abachum], nobilium de Perside, qui ad adorationem uenerant Romam, tempore Claudii principis, e quibus post toleratos fustes, equuleum, ignes, ungues, manuum pensionem, Martha in nympha necata, ceteri uero decollati sunt.

XII KAL. Rome natiuitas sancte Agne [a 1Kb] , que sub prefecto Urbis Symphronio ignibus iniecta, sed  his per orationem eius exstinctis, gladio percussa est. Et in Hispanis ciuitate Taracona natiuitas sancti Fructuosi, episcopi et martyris, qui scripsit Regulam monachorum. Passio sancti Patrocli martyris.

XI KAL. In Hispaniis ciuitate ualentia, passio S. ualerii episcopi, et uincentii diaconi et martyris, qui passi sunt sub Daciano preside. uincentius enim dum Christi nomen publice profiteretur, a Daciano  iussus est in equuleum extendi, ibique diutissime torqueri: hinc ad patibulum raptus, imo ex equuleo depositus tortores suos ipse precurrens moras carnificis arguit: torquetur ibi sanctus Dei martyr, tunditur, flagellatur, exuritur, et distentis membris crescit ad penam. Imprimuntur ardentes pectori lamine, et liquefacto inter ipsas candentes ferri acies liquore guttarum stridens flamma respergitur, uulnera uulneribus imprimuntur, tormenta tormentis deseuiunt, sales ignibus sparsi crepitantibus minutis [Forte minutatim] per membra dissiliunt, et iam non ad artus, sed ad ipsa uiscera suppliciorum tela iaciuntur. Post hec in locum obscurissimum ac fragmentis testularum expersum truditur, sed ibi lucis amenitate et quietis per angelicum ministerium potitus  est: inde quoque, iubente preside, in lectolo asportatus, ad Dominum cum palma martyrii migrauit. Postea corpus eius in mare mitti precipitur, sed immissum celerius post fluctus, Deo uolente, ad littus reducitur, quod religiosa quedam uidua nomine Ionica sepulture primum tradidit, Christo triumphum eius miraculis probante. Eodem die ad Aquas Saluias natiuitas sancti Anastasii monachi et martyris de Perside, qui post plurima tormenta, carceris, uerborum et uinculorum, que in Cesarea Palestine perpessus fuerat, a Persis postremo in Perside multa pena affectus, atque ad ultimum decollatus est. A rege eorum Chosdre.

X KAL. Rome natiuitas sancte Emerentiane, uirginis Christi et martyris, que erat collactanea  sancte Agne [Agnetis], et dum oraret ad sepulcrum eius, ac simul orantes a gentilium lesione defenderet, lapidata est ab eis. Eodem die passio celebratur sanctorum martyrum Macarii et Eugenii, qui sub Iuliano iudice multa tormenta passi sunt, hoc est, craticulam incendii, in qua pix atque oleum superfusa sunt, sed non eos ignis lesit; deinde uiperis serpentibus traditi sunt, sed nullo modo ab illis sunt lesi; postea draconem ingentem orationibus exstinxerunt, ad extremum uero martyrio coronati sunt.

IX KAL. Natiuitas sancti Timothei apostoli, et in Antiochia sancti Babyle episcopi et trium paruulorum Urbani, Prilidani, et Eupolini [Epolonii], qui passus est pro nomine Christi sub Numeriano imperatore,  ipse et pueri eius secum, post alia tormenta capitalem sententiam ferentes.

 uIII KAL. Rome translatio Pauli apostoli, et conuersio in Damasco. Natiuitas sancti Gregorii Theologi, et natiuitas Proiecti martyris.

uII KAL. Sancti Polycarpi, episcopi Smyrne, qui sub Marco Antonino, et Lucio Aurelio Commodo, sedente Smyrne proconsule, coniurante in eum omni populo, igni traditus est. Bethlehem ciuitate, sancte Paule, cuius precationibus annuens beatus Hieronymus plura confecit opuscula.

uI KAL. In Africa natiuitas [a 2Kb] Dati, Iuliani uincentie, et aliorum triginta duorum [uiginti septem], et natiuitas sancti Sulpitii, episcopi et confessoris.

u KAL. Rome sancte Agnetis uirginis geminum [secundo], hoc est, de natiuitate. Obiit Carolus.

 Iu KAL. Rome natiuitas Papie et Mauri militum tempore Diocletiani, qui uidentes constantiam Saturnini et Sisinnii martyrum, conuersi sunt ad fidem statimque iussum est a Laodicio prefecto Urbis ut os eorum, quo Christum confitebantur, cum lapidibus contunderetur, et retruderentur in carcerem ubi baptizati erant a beato papa Marcello; quos post dies undecim iussit sterni in terra, et fustibus cedi, donec exspirarent. Quorum corpora colligens noctu Ioannes presbyter sepeliuit uia Numentana [Nomentana] ad nymphas beati Petri, ubi baptizabantur. Scriptum in gestis beati pape Marcelli. Treuiris, depositio beati ualerii episcopi.

III KAL. Malbodio monasterio natiuitas Aldegunde [Aldegundis] uirginis, que temporibus Dagoberti  regis Francorum ex nobili genere progenita, uirginitatis propositum elegit. In quo et permansit, sepiusque illi angelica uisio reuelata fuit, exhortans eam ut in proposito permaneret: nouissime uero cum magna claritate celestis luminis ad uitam migrauit eternam.

II KAL. In Alexandria natiuitas Tarsici [Tharsicii], Zotici [Cyriaci] et Amminoni. In Africa uictoris Publii [Thyrsi], Saturnini.




FEBRUARIUS.

KAL. FEBRUARII. In Grecia Polycarpi [Forte Ignatii] episcopi, et in Rauenna sancti Seueri episcopi: in Hibernia quoque natiuitas Brigide uirginis, que natiuitas magnorum meritorum et sanctitatis esse  predicatur.

Iu NON. Purificatio sancte Marie, quando cum  infante Iesu representata est in templo ubi ipsum Dominum Iesum senex Simeon in ulnas suas accepit, et benedixit. Eodem die natale sancti Aproniani Commentariensis, qui a Sisinnio diacono Marcelli pape baptizatus, ab Laodicio prefecto capite truncatus est, temporibus Maximiani Augusti. Rome Forosimfronii [Foro Sempronii], uia Flaminia, milliario ab urbe centesimo septuagesimo quarto, Laurentii et Hippolyti, et natiuitas sancti Fortunati. Aurelianis depositio Sicarie Deo sacrate uirginis.

III NON. Lugduno depositio beati Lupicini episcopi. In Sebastia ciuitate Cappadocie passio sancti martyris Christi Blasii episcopi, qui sub Agricolao preside capite truncatus, cum duobus puerulis  filiis unius mulieris, de illis septem, que per predicationem eius confortate, sub eodem preside martyrizauerunt.

II NON. In Foro Simfronii natiuitas Gemini, Gelasii, Mali [Magni], Aquilini [Aquili], et Donati. Item Donati, Themoii, Gelasii.

NONIS FEBRUARII. In Patris ciuitate ordinatio episcopatus Andree apostoli, et in Sicilia urbe Cathena [Catana] passio sancte Agathe uirginis, que sub Quintiano consule tempore Diocletiani martyrizauit; hec post alapas, carcerem, post equuleum et torsiones, post mamillarum abscissionem, sed a Domino sanationem, post uolutationem in testulis et carbonibus, tandem in carcere consummata est. Et in uienna depositio Auiti episcopi.

 uIII Id. Rome uia Appia in eiusdem cemeterio passio sancte Sotheris uirginis. In Cesarea Cappadocie passio sancte Dorothee uirginis, et Theophili sub Apricio prefecto, que cum duabus sororibus, id est, Christe et Calliste, que a fide nuper apostatabant uite doloribus, commendata est, ut eam auerterent a Christo, eas iterum conuertit ad Christum, ita ut in cuppam misse per prefectum incense ad martyrii palmam peruenerint: postea uero Dorothea ducta ad locum penarum, ubi et passa est, cum a Theophilo quodam scholastico derideretur quod ad paradisum uadens, a sponso suo Christo et poma et rosas florentes sibi mitteret, hoc citius impetrauit; quod cum uidisset Theophilus, mox Christum confessus est uerum Deum, et martyrizauit  sub eodem prefecto capite plexus. In Gallia ciuitate Aderato [Atrebato], depositio sancti uedasti, episcopi et confessoris et in Ellone monasterio depositio sancti Amandi, episcopi et confessoris.

uII. ID. In Britannis, in ciuitate Augusta, natiuitas Auguli, episcopi et martyris.

uI ID. Rome depositio sancti Pauli episcopi et Iulii pape.

u ID. Sueuo [Soli] apud Cyprum natale Alexandri, Ammonis, item Ammonis et aliorum triginta septem.

Iu ID. In Campania natiuitas sancti Syluiani episcopi et confessoris, et in Bethlehem ciuitate Iudee sub Herode rege passio sanctorum Andree et Apponii;  et Sanctonis ciuitate depositio sancti Troiani, episcopi et confessoris, et Baldegundis abbatis. Rome, Zotici, Herenei [Irenei], Iacinthi [Hyacinthi], et Amantii. Eodem die depositio sancte Scholastice uirginis et sanctimonialis femine, cuius animam frater eius sanctus Benedictus uidit in columbe specie celos petere, quod fratribus matutinorum hymnis expletis intimauit, et Deo gratias inde retulit.

III ID. Rome Calocerii [Caloceri] et Parthenii.

II ID. FEB. In Africa passio Damiani militis, infantum Modesti et Ammonis [Ammonii], Sotici [Zotici], et depositio Simplicii, episcopi et confessoris.

IDIBUS FEBRUARII. Lugduno depositio beati Stephani episcopi.

 XuI KAL. MART. Rome natiuitas sancti ualentini presbyteri, qui post multa sanitatum et doctrine insignia fustibus cesus, et sic decollatus est, sub Claudio Cesare. Eodem die natiuitas sancti ualentini Interamnensis episcopi, qui tentus a paganis, ac uirgis cesus, et post diuturnam cedem custodie mancipatus cum superari non posset, medio noctis silentio eiectus de carcere, decollatus est, iussu furiosi Placidi prefecti Urbis. Tunc Proculus, Efybus [Ephebus] et Apollonius, discipuli eius, transferentes corpus ad suam ecclesiam Interamne urbis, noctu sepelierunt: ubi cum quotidianis uigiliis incubarent, tenti a gentilibus custodie sunt traditi consulari Leontio, quos ille iussit noctis medio suis tribunalibus presentari, et cum a fide reuocari nec  blandimentis nec minis possent, iussit capite cedi, qui non longe sunt a capite sancti ualentini sepulti.

Xu KAL. In Antiochia natiuitas Iosephi diaconi, Zenonis. Interamne natiuitas sancte Agape [Agapis] uirginis, Saturnini, Castule [Castuli].

XIu KAL. Sancti Onesimi apostoli, et in Cumis natiuitas sancte Iuliane uirginis, que tempore Maximiani imperatoris primo a suo patre Africano cesa et grauiter cruciata, dein a prefecto Eulesio [Euilasio], quem sponsum habuerat, nuda uirgis cesa, et a capillis suspensa, et plumbo soluto a capite perfusa, et rursum in carcerem recepta, ubi palam cum diabolo conflixit; et rursus euocata, rotarum tormenta, flammas ignium, ollam feruentem superauit, ac decollatione capitis martyrium  consummauit, que passa est quidem in Nicomedia, sed post paucum tempus, Deo disponente, in Campaniam translata.

XIII KAL. In Babylonia natiuitas Polocronii [Polychronii] episcopi eiusdem ciuitatis, qui presente Decio persecutore os lapidibus cesus, manibus extensis, oculos ad celos eleuans emisit spiritum. Scriptum in passione sancti Laurentii.

XII KAL. In Nicomedia natale Pantaleontis martyris, qui sub Maximiano imperatore martyrium suum impleuit. Hic Eustorio [Eustorgio] patre editus, et ab Ermolao [Hermolao] presbytero fide imbutus antequam baptizaretur, puerum a serpente obligatum liberauit, et serpentem oratione interfecit. Post  baptismum uero cecum illuminauit, patrem suum Eustorium ad fidem conuertit, et multa miracula in nomine Christi perpetrauit. Propter quod iussit Maximianus eum in equuleo suspendi, et lampadas ad latera eius suspendi; sed flamme earum subito exstincte sunt: postea missus est in sartaginem ignis, ut ibidem plumbo liquefacto exureretur, sed per Christi uirtutem frigescente ardore in nullo lesus est. Postea in mare missus, sed inde sanus ad littus perductus est. Dehinc feris est traditus, sed a nulla earum contaminatus; ad extremum uero capite cesus est, sed percussores ipsius reliquias corporis eius tulerunt, et honorifice sepelierunt. Presbyter uero Ermolaus [Hermolaus] cum duobus germanis suis, hoc est Erinippo et Ermodito [Hermippo et  Hermocrate], decollatus est, et a Christianis sepultus.

XI KAL. Natiuitas sanctorum in Africa, Publii, Iuliani, Marulii. Item Iuliani, Marcelli, Tuli, Lampasii, Maiuli et Iuliani.

X KAL. Rome natiuitas Gai episcopi, et in Cypro natiuitas Potamie, Nemersi [Potamii et Nemesii] et Didymi, et alibi uictoris martyrium, et Corone, et aliorum uiginti.

IX KAL. In Africa natiuitas sanctorum ueroli [ueruli], Seruuli, Secundini, Sirici [Syricii], Felicis, Saturnini, Fortunati, et aliorum sedecim, et depositio Eucherii, episcopi et confessoris.

uIII KAL. Cathedra S. Petri, quam sedit apud Antiochiam, ubi et primum cognominati sunt discipuli  Christiani; et in Nicomedia natiuitas Tecle uirginis, discipule sancti Pauli apostoli, que sub Nerone imperatore pro Christi nomine igni est tradita, sed non exusta: postea bestiis atque serpentibus deputata, sed a nullo eorum est lesa. Ad extremum uero in Seleucia, cum uirginitatis martyrio atque uirtutum honore per somnum pacis migrauit ad Dominum. Rome uia Tiburtina ad S. Laurentium, natiuitas sancte Concordie, quam De ciana persecutio trucidauit.

uII KAL. In Pannoniis natiuitas sanctorum Seneroti [Sireni], Antigonii, Rotuli, Libi, et in Asia Polycarpi cum aliis duodecim.

uI KAL. In Palestina Matthie apostoli, qui de  septuaginta discipulis pro Iuda traditore in apostolatum electus, in Iudea Euangelium predicauit.

u KAL. In Africa natiuitas sanctorum Donati, Iusti, Rotuli, Herenei [Herene], Pisionis, Pamphili. Natiuitas Nestoris et Caste.

Iu KAL. In Alexandria natiuitas sanctorum Alexandri, Nestoris, Theonis, Opionis, Iusti, Donatiui, Ampliati, Ingenii.

III KAL. In Thessalonica natiuitas sanctorum Alexandri, Androgoni [Antigoni], Abundantii [Abundii]. In Africa Dionysii, et aliorum uiginti quatuor.

 II KAL. In Alexandria sanctorum Celeris [Cerealis], Pupilli [Pupuli], Ligici [Caii], Serapionis.




MARTIUS.

KAL. MARTII. Andegauis depositio sancti Albini episcopi.

uI NON. Natiuitas sanctorum Iorgi, Hergli, Absaloni [Lucii, Absalonis et Lorgii]. In Cesarea Cappadocie Luce episcopi, Primitiui, et in portu Romano Pauli, Secundole [Secundille], Ianuarie.

u NON. Natiuitas Felicis, Lucioli, Iusti, Fortunati, Martie, Herotis, Antigonii, Ianuarii, Tultelle, Gabiani, Quiriuli, Marini; item Felicis, Floriani, Donati.

Iu NON. Rome depositio Iuli episcopi, et Nicomedie  passio sanctorum Adriani cum aliis numero triginta tribus.

III NON. Rome Lucii pape et martyris. Hic in exsilium propter fidem Christi trusus est, et postea nutu Dei incolumis ad Ecclesiam reuersus est; qui etiam a ualeriano imperatore capite truncatus est et sepultus in cemeterio Callisti uia Appia.

II NON. Martii depositio sancti Quiriaci presbyteri.

NONIS. Apud Carthaginem, [a 1Kb] Perpetue et Felicitatis, que bestiis sunt deputate sub Seuero principe, et cum Felicitas parturiret in carcere, omnium militum, qui simul patiebantur, precibus impetratum est ut octauo mense pareret. Iam uero Perpetue inter alia concessum est ut eius mens quodammodo  auerteretur a corpore, in quo uacce impetum pertulit, ita ut adhuc futurum exspectaret quod in se iam gestum esse nesciret.

uIII ID. MARTII. In Nicomedia Quintili [Quinctilis] episcopi, et Capitulini. In Africa Rogati, Felicis, item Rogati Bereme [Beate], Herenie, Felicitatis, Orbani [Urbani], Cyrilli episcopi, Siluani, et Manili [Mamili].

uII ID. In Sebaste Armenia Minore quadraginta militum tempore Licinii regis, sub preside Agricolao, qui post uincula et carceres creberrimos, post cesas lapidibus facies, missi sunt in stagnum, ubi gelu constricta corpora eorum nocte disrumpebantur, et mane crucifragio martyrium consummarunt. Deinde corpora eorum combusta, et in fluuio proiecta,  sed diuina dispensatione reliquie eorum integre sunt reperte et honore digno condite. Erant autem nobiliores inter eos Quirinion [Cyrion] et Candidus.

uI ID. In Antiochia Agape [Agapes] uirginis, et Mariane. Smyrne, Phronis. In Nicomedia Palatini, Firmiani et Rustici. In Alexandria Eracli [Heraclii], Zosimi, Alexandri, et Gaiperii [Candidi et Piperionis].

u ID. In Sebastia ciuitate natiuitas martyrum quadraginta qui temporibus Licinii imperatoris, et Agricolai presidis, et Lysie ducis, pro nomine Christi  martyrium passi sunt, quos Agricolaus preses, cum ad culturam deorum conuertere non posset, lapidibus obrui precepit. Sed lapidatores eorum alterutrum secum lapidibus cedebant, nec martyres nocere poterant. Dux uero Lysias, exardescens ira, tulit lapidem ut percuteret aliquem sanctorum; sed miro Dei nutu ipse lapis in faciem peruenit presidis: quos in stagnum gelatum glacie preses misit, sed Dei uoluntate ipsum frigus temperatum est, et glacies dissoluta aqua calida facta est. Unus autem de ipsis quadraginta penarum timore perterritus, ad balneum refugit; sed mox ut attigit calorem resolutus est, et sic reddidit animam: in cuius locum clauicularius, qui sanctos martyres custodiebat, credens Christo substitutus est, uidens coronam de celo descendere  super singulos qui in confessione perstiterant. Tyrannus uero, repletus ira, iussit eos duci ad littus, et baculis eorum crura confringi, et item in mare proiici; sed, Deo uolente, martyrum reliquie in aque profundo religiosis uiris reuelate sunt, et inde ablate et in loculis honeste condite sunt.

Iu ID. Rome depositio sancti Gregorii pape, qui in lege Dei luculentissimus doctor exstitit, et gentem Anglorum per Augustinum et Mellitum atque Ioannem seruos Dei ad fidem conuertit.

III ID. In Nicomedia natiuitas Macedonii presbyteri, et Patricie uxoris eius, et filie Modeste. In Nicea, Theusete et Horis filii eius. Theodore. Hi omnes igni concremati sunt. Iulii episcopi, Alexandri.

 II ID. In Carthagine natiuitas sanctorum Donati, Effrosii, Fronimi; in Nicomedia natale Felicissimi, Frontine.

ID. MARTII. In Cappadocia passio sancti Longini martyris: de quo in libello martyrii eius narratur quod aliquando militans sub centurione Romano, in passione Domini latus eius cum lancea in cruce aperiret, et uiso terremotu et signis que fiebant, crediderit in Christum, penitentiam agens de operibus suis pristinis: postea monachus factus per triginta et quatuor annos Christo militauit, multos conuertens ad fidem Dei; ad extremum uero martyrizauit in Cappadocia sub Octauio preside, quem, propter infidelitatem suam diuino iudicio percussum corporea cecitate, post martyrium suum illuminauit.

 XuII KAL. APRILIS. Natalis sancti Cyriaci, qui post longam carceris macerationem quam a Maximiano pertulit, cum Sisinnio condiacono suo, et Smaragdo, et Largo, post multa facta miracula, in quibus filiam Diocletiani Artemiam, ipsius rogatu a demonio liberauit ac baptizauit, filiam quoque Saporis regis Persarum Iobiam, missus illuc a Diocletiano pro hoc, eque a demonio liberauit ac baptizauit cum ipso rege et aliis quadringentis triginta; et rediens Romam post mortem Diocletiani tentus est inter alios Christianos a filio eius Maximiano [a 1Kb] , et in custodiam missus, eo quod sororem suam Christianam fecisset, deinde precepit ut die processionis  sue nudus catenis obligatus ante rhedam eius traheretur; et post hoc eductus est de carcere cum sociis Largo, et Smaragdo, et Crescentiano, per Carpasium uicarium, et pice reliquata caput eius perfusum est. Et rursus post dies quatuor denuo de carcere in catasta extentus ac tractus, neruis et fustibus cesus, post [Forte duos uel tres] dies, iubente Maximiano, capite truncatus est cum Largo, et Smaragdo, et aliis uiginti. Scriptum in gestis Marcelli pape. Ipso tempore Maximiani Deus interfecit sororem suam Artemiam.

XuI KAL. In Scotia natalis Patricii episcopi, qui in Hibernia insula Scotis primum predicauit nomen Domini nostri Iesu Christi; et natalis Marie martyris. Hec quoque cum esset ancilla cuiusdam Tertulli  preclari uiri, et nollet in natali filii eius prandiis domini sui interesse, sed magis Christianorum more ieiuniis operam dare, flagellis atrocibus ab eodem domino suo lacerata est: sed cum non posset ab instantia per hoc seruitii Christi ad idolorum cultum reuocari, iudici publico ad puniendum tradita est. Ubi dum carnifices eam incendio tradere uoluissent, propter preces populi data est ei inducia trium dierum; triduo ergo completo cum iterum puniri deberet, mirabiliter Domini misericordia erepta est. Nam cum orationem ad Dominum fudisset, unde petra ingens, que ante eam fuerat, per medium scissa illam in se recipiebat, et undique concludens hostium furori restitit. Ad quam populus concurrens cum uellet secundum iussum principis ipsum lapidem destruere,  fulmine ac tonitru celitus emisso, plurimi eorum interierunt, ita ut duo millia et septingenti ex ipsis diuino iudicio exstincti fuerint, pauci uero qui remanserant, conuersi ad Dominum, in Christiana religione permanserunt.

Xu KAL. In Alexandria natalis Colestici; et in Nicomedia, Aprilis et Seruuli; et in Lucania, Quinti, et Ingenui, et Rogate; et in Mauritania, Timothei.

XIu KAL. In Spolitana [Spoletana] ciuitate natiuitas Ioannis confessoris, qui peregrinus de Sicilia illuc uenit, et in suburbano eius edificauit monasterium, et habitauit ibi quatuordecim annis, ubi et requieuit in pace.

XIII KAL. In Britannia sancti Chudberti episcopi,  qui uitam plenam uirtutibus ducens, tandem anachoreta diem ultimum clausit, cuius corpusculum post undecim annos de sepultura leuatum, inuentum est integrum cum uestitu quo indutus fuerat, ac si ipsa die in monumentum positum fuisset.

XII KAL. Sancti Benedicti abbatis, qui Regulam scripsit monachorum cum magna discretione. Eodem die in Alexandria depositio Serapionis monachi.

XI KAL. In Arbona [Narbona] ciuitate natalis Pauli confessoris. In Africa, Saturnini et aliorum nouem. In Sebastia Decroni et Arionis.

X KAL. In Africa natalis Fidelis et aliorum uiginti.

 IX KAL. In Syria natale Seleucis [Seleuci]; et in Africa, Agabi.

uIII KAL. Annuntiatio incarnationis Dominice, et Hierosolyma Dominus noster iehsu Christus crucifixus est, et passio sancti Iacobi fratris Domini, qui in Pasche solemnitate Iudeis Christum testificans de templi est culmine precipitatus, ac fullonis uecte percussus. Et in Nicomedia natale Dule ancille militis, que pro castitate occisa est. Et Rome, Cyrini [Quirini], qui interfectus a Claudio, et in Tiberim iactatus, in insula Lycaonie inuentus, et in cemeterio Pontiani conditus est. Scriptum est in passione sancti ualentini.

uII KAL. In Syrmio Montani presbyteri, Maxime uxoris eius. Rome, uia Lauicana, natale sancti Castuli  martyris.

uI KAL. Hierosolyma resurrectio Domini nostri Iesu Christi.

u KAL. In Africa natale Rogati, Successi; et in Cesarea Mare [Forte Mauritanie] depositio sancti Dagolaphi; et in Africa aliorum sedecim.

Iu KAL. In ciuitate Pisana natale sancti Torpetis martyris, quem Nero imperator iussit magnam Dianam matrem deorum adorare, quod ipse renuens repletus Spiritu sancto, et dixit: »Melius est unum Deum adorare, qui fecit celum et terram, et omnia que in eis sunt, quam plures deos colere, hoc est demones.« Exiens sanctus Torpes de palatio multum intra se cogitans dixit: »Quid faciam idolis seruiendo et baptismum salutis non accipio?« Tunc  ascendit in montem et clamare cepit, dicens: »Pater Antoni, ubi es?« Respondit presbyter Antonius et dixit: »Et quis es tu, fili?« Sanctus Torpes dixit: »Ego sum seruus tuus Torpes;« tunc Antonius baptizauit eum in nomine Patris, et Filii, et Spiritus sancti. Tunc statim angelus Domini apparuit sancto Torpeti, et dixit ei: »Forti esto animo, quia tu nobiscum eris in paradiso.« Postea Nero perrexit Romam et Satellico cognato suo precepit sanctum Torpetem in carcerem recipi, et alapis cedi, et ad columnam Habentinam nudo corpore religari, et dum sanctus Torpes complesset orationem, cecidit illa columna, et oppressit ex impiis quinquaginta, et ipse Satellicus sub ea mortuus est. Tunc filius Satellici, nomine Siluinus, dum hec ita agerentur, iussit ut leo  eum ad deuorandum dimitteretur: qui subito dimissus dans rugitum super eum, et eadem hora mortuus est; et iterum dimissus est leopardus, et ipse flectens caput lingebat plantas eius. Tunc precepit Siluinus ministris ut ad mare duceretur et ibidem decollaretur. Sanctus uero Torpes, spem habens ad Dominum, ita orauit: »Domine, suscipe spiritum meum,« et sic a carnifice decollatus est. Eodem die passio Achacii.

III KAL. Natale domni Philippopoli, et Iacaici, et depositio Austasii abbatis et Nicei episcopi.

II KAL. In Africa natale Anisi [Anesii] et depositio Ambrosii episcopi, et natale septem uirginum, quarum nomina Deus scit.




APRILIS.


KAL. APRILIS. In Thessalonica natale Agapis et Chionie sub Diocletiano, que primo in carcere macerate, post in ignem misse sunt, sed intacte a flammis, post orationem ad Dominum fusam, animas reddiderunt.

Iu NON. APRILIS. In Africa Amphiani, uictoris et aliorum quatuordecim; et alibi Marcellini, Saturni, Quiriaci, Regine, Procule, et aliorum quatuor.

III NON. APRILIS. Natale Theodosie uirginis, que passa est temporibus imperatorum Diocletiani et Maximiani, in ciuitate Cesarea, sub Urbano prefecto: nam hec cum, relictis parentibus, confugisset ad carcerem, ubi Christi confessores clausi erant,  tenta est a militibus et ducta ad tribunal iudicis Urbani, que coram ipso astans, nec adulationibus eius est decepta nec minis territa, sed sapientia Dei repleta falsos deos gentilium disputando coram preside confutabat. Unde et a tyranno neruis ligata, et flagellis cesa non potuit uinci: postea ei adhibita sunt uaria tormenta, hoc est sartagines ignite, leones et bestie, ex quibus nullam maculam passa est. Deinde in mare demersa, sed per Dei auxilium citius inde liberata, nouissime gladio capite abscisso, obdormiuit in pace, et compleuit martyrium suum, honorifice a Christianis sepulture tradita.

II NON. Mediolano depositio beati Ambrosii episcopi et confessoris, cuius uita et doctrina insignis predicatur in Ecclesia.

 NONIS. In Thessalonica natalis Hyrenis [IreRes] que post tolerantiam carceris inter orationes sagitta percussa est a Sisinnio comite, sub quo et sorores eius, Agape et Chionia, martyrizauerunt: que a predicto prefecto licet in ignem mitterentur, tamen illese ab eo, exorantes Dominum, spiritum reddiderunt.

uIII ID. In Syrmio natale Hyrenei [Irenei] episcopi eiusdem loci.

uII ID. In Alexandria natale Pelosi [Peleusii] presbyteri; et in Nicomedia natalis Cyriaci cum aliis decem.

uI ID. In Africa natalis Ianuarii, Macarii [Macarie] et Maxime; et in Carthagine, Concesse.

u ID. In Syrmio natalis septem uirginum, que in  unum meruerunt coronari.

Iu ID. Ezechielis prophete.

III ID. Rome Leonis pape, qui quadragesimus septimus post beatum Petrum apostolum, sedit in episcopatu annis uiginti uno. Hic inuenit [Forte euertit] hereses duas, et missa legatione ad Marcianum principem catholicum, congregata synodo ducentorum quinquaginta et sex episcoporum in Chalcedone, in martyrio sancte Eufemie martyris, exposuerunt iuxta fidem catholicam duas naturas in uno Christo Domino, hoc est diuinam et humanam, et condemnauerunt Euthicium, et Nestorium hereticos.

II ID. Rome episcopi Iulii pape et confessoris, qui sub Constantio Ariano, filio Constantini, decem mensibus  tribulationes et exsilia passus, post eius mortem eum magna gloria ad sedem suam reuersus est. Et eodem die, ciuitate uerona, passio sancti Zenoni martyris, de quo beatus Gregorius refert in libris Dialogorum, quod Atisin [Athesis] fluuius inundans in ecclesia ubi corpus eius iacebat humatum, usque ad superiores tecti fenestras excreuerit, sed intra ecclesiam ubi fuerat congregata fidelium turba intrare non poterat.

ID. APRIL. In ciuitate Chalcedonia natalis Eufemie, et Rome in cemeterio translatio Ianuarii martyris.

XuIII KAL. MAII. Rome, Tyburtii, et ualeriani, et Maximi, sub Almachio Urbis prefecto, quorum primi fustibus cesi et gladio sunt percussi, ultimus tandiu plumbatis uerberatus donec spiritum redderet. Eodem  die in Nitria Frontonis monachi, qui septuaginta monachos in eremum secum adduxit, ut sequestrati ab hominibus diuine contemplationi uacarent: sed cum esset ibi, diabolo instigante, ipsi monachi contra abbatem suum murmurauerunt, quod non possent pre fame in eremo habitare; sed consolans eos abbas suus, a Domino ipsis promisit solatium, quod et ita euenit. Nam Dominus per uisionem angelicam quemdam diuitem corripuit, quod ipse in deliciis uiuens, seruis suis in eremo habitantibus alimentum non preberet: qui cum non sciret ubi illi habitarent, consilio accepto septuaginta camelos onerabat alimentis, et dimisit illos quo Dominus eos uellet perducere. At illi a domino suo dimissi, pergebant in solitudinem ubi serui Dei habitabant, et  eis alimenta satis portabant. Sed sanctus Fronto hoc uidens, cauens auaritiam, noluit omnia accipere, sed medietatem tulit: alteram uero medietatem super camelos positam remisit ad dominum suum, qui sani ad proprium dominum reuersi sunt. Ex illo igitur anno usque ad uitam Frontonis misit diues ipse notato tempore, quo anno [Forte ante] miserat, escas necessarias fratribus dirigebat: aliis sic diuitibus Dominus imperabat, et ex omnibus dapibus irrigati, nichil Dei serui cum sancto Frontone minus habebant, uigilabant hi operibus Dei, filii cum patre; spiritualibus eos admouens dapibus, adimplebat quotidie sermone celesti, exsultans letabatur in Domino, qui sibi talem dederat intellectum, ut auie solitudinis loca quesiuisset.

 XuII KAL. In ciuitate Corduba natale Olympiadis et Maximi nobilium, qui, iubente Decio, fustibus cesi et deinde plumbatis, ad ultima capita eorum securibus tunsa, donec emitterent spiritum.

XuI KAL. In Achaia, Corintho ciuitate, sanctorum  Callisti, Carissi [Charisii], Leonidis, Christiane, Calle, Theodore et aliorum plurimorum sanctorum.

Xu KAL. In Antiochia natalis Petri diaconi et Hermogenis; et in Africa, Fortunati et Marciani.

XIu KAL. Natalis Eleutherii episcopi et martyris, et Antie matris eius. Hic Eleutherius in Aquileia episcopus ordinatur, sub Adriano imperatore passus est. Hic primum Felicem, et Correuum [Corebum] comites conuertit ad fidem Christi, pro quo ipse Correuus [Corebus] passus est percussus gladio. Nam Eleutherius primo uicit lectum ferreum, deinde craticulam et ignem suppositum, postea sartaginem cum pice et adipe feruente. Dehinc bestias mitigauit, ad extremum uero decollatus est cum Antia matre eius, et sic martyrium finiuit.

 XIII KAL. In Africa Calasrani abbatis, et Hermogenis, et Expediti, et in Hispaniis, in Calcoliueris [Caucoliberis], uincentii.

XII KAL. Rome Aniceti pape et martyris, qui constituit in Ecclesia ut clerus comam non nutriret, et sepultus est in cemeterio Callisti.

XI KAL. In Asia Natiuitas Maximini martyris, qui tempore Decii imperatoris oblatus est proconsuli nomine Optimo, qui cum ab eo tormentis cogeretur ad sacrificandum idolis, et nollet, diu in equuleo tortus, ad extremum lapidibus oppressus est.

X KAL. Rome depositio sancti Gaii pape, qui cum Ecclesiam undecim annos, menses quatuor, dies duodecim rexisset, martyrio coronatur sub Diocletiano principe cum Gabinio [Gabino] fratre. Eodem  die in Corduba ciuitate natiuitas Parmenii, Helyme [Helimene] et Chrysotheli presbyterorum, et Luce, et Mucii diaconorum de Babylonia, quorum primus, precisa etiam lingua, loquebatur: omnes in equuleo suspensi, et nexibus artati sunt; deinde laminis ardentibus circum latera oppositis, ustulati, et ungulis lacerati, ad ultimum gladio trucidati sunt, presente persecutore Decio. In passione Laurentii.

IX KAL. MAII. Natiuitas sancti [a 2Kb] Georgii martyris, qui sub Daciano, rege Persarum potentissimo, qui dominabatur super septuaginta reges, multis miraculis claruit plurimosque conuertit ad fidem Christi, simul et Alexandram, uxorem ipsius Daciani, usque ad martyrium confortauit: ipse uero nouissime decollatus, martyrium expleuit; cuius uitam et passionem  scriptam legi.

uIII KAL. Depositio Melliti episcopi in Britannia. Hac die Ananias, Azarias, Misahel de camino ignis ardentis sunt liberati.

uII KAL. Natiuitas sancti Marci euangeliste in  Alexandria, qui, constitutis et conformatis Ecclesiis per Libyam, Armaricam, Ammoniacam, Pentapolin, Alexandriam atque Aegyptum uniuersam, ad ultimum tentus est a paganis qui remanserant Alexandrie, qui uidentes eum die sancto Pasche, uIII Kal. Maii, missas facientem, miserunt funem in collo eius, et trahebant eum ad loca buculi, que erant iuxta mare sub rupibus, ubi erat ecclesia constructa, et defluebant carnes eius in terram, ac saxa inficiebantur sanguine: uespere autem facto, miserunt eum in carcerem, ubi circa mediam noctem primo angelica uisitatione confortatus est, deinde ipso Domino sibi apparente ad celestia regna uocatus, ac mane cum traheretur ad loca buculi, gratias agens, et dicens: Domine, in manus tuas commendo  spiritum meum, defunctus est, et a uiris religiosis sepultus, in loco lapidis excisi, cum gloria. Ordinauerat autem pro se Alexandrie episcopum Annianum, aliis quoque longe lateque Ecclesiis episcopos, presbyteros et diaconos dederat. Eodem die Rome letania maior ad Sanctum Petrum. Natale sancti Maximi martyris, qui temporibus Decii comprehensus est in Asia, et oblatus est proconsuli, qui iussit eum in equuleo suspendi, et diuersis suppliciis torqueri, si magne Diane non sacrificaret, et ob hoc quia eam non coleret, iussit eum capitalem subire sententiam, hoc est in uII Kal. Maii.

uI KAL. Depositio sancti [a 1Kb] Marcellini pape, qui cum Ecclesiam nouem annos et menses quatuor rexisset, et temporibus Diocletiani et Maximiani,  ab eodem Diocletiano pro fide Christi cum Claudio et Cyrino, et Antonino, capite truncatus est, et post dies triginta quinque sepultus uia Salaria in cubiculo a Marcello presbytero, et diaconibus, cum hymnis, uI Kal. Maii.

u KAL. Natiuitas Anastasii pape, qui post beatum Petrum quadragesimus primus sedit. Hic Manicheos in urbe Roma inueniens damnauit, et constitutum fecit ut nullus transmarinus in clericatum susciperetur, nisi quinque episcoporum designaret chirographum.

Iu KAL. Sancti uitalis, qui fuit pater sanctorum martyrum Geruasii et Protasii. Hic ergo cum fuisset militans consularis, et cum fuisset cum Paulino iudice suo, Rauennam ingressus est, et cum uideret  in conspectu iudicis sui Christianum nomine Ursicinum, arte medicum, natione Ligurium, post nimia tormenta capitalem accepisse sententiam; locus autem ubi decollabantur Christiani, hoc habebat uocabulum, ut diceretur ad palmam, eo quod arbores antique palme illic essent. Ille igitur, ut diximus,  post nimia tormenta decollandus, cum ueniret ad Palmam, expauit, et dum uellet malo euadere, exclamauit uoce magna uitalis dicens: »Noli, Noli, Ursicine medice, qui alios curare consueuisti, teipsum eterne mortis iaculo uulnerare uis? et qui per passiones nimias uenisti ad pugnam, coronam perdere uis a Domino tibi preparatam?« Audiens hec Ursicinus genu posuit, et spiculatorem ut feriret hortabatur, agens penitentiam quod expauisset, Christi martyrem se fecit. Eodem die natalis sancti Christophori martyris.

III KAL. Rome passio [b 1Kb] Cleti pape, qui tertius post Petrum Romane urbis episcopatum annos duodecim habuit, et ibidem martyrio coronatus est sub Domitiano imperatore.

 II KAL. In Alexandria natalis Afrodisii presbyteri, et aliorum triginta. Et Rome depositio Quirini episcopi.




MAIUS.

KAL. MAII. Hieremie prophete, et in Hierapoli [c 1Kb] Philippi apostoli qui Ebionitarum heresin exstinxit, et quieuit in pace. Passio sancti Iacobi apostoli in Hierosolyma, quem Scribe et Pharisei posuerunt super pinnam templi; sed cum ita agerent, et uiderent omnes gratulari in predicatione eius, precipitauerunt eum ex alto, et corruens nichil lesus, sed magis predicabat; tunc iratus quidam ex Phariseis pertica fullonis cecidit fortiter in caput eius, et euertit cerebrum, et in Hierosolyma passio  sancti Iude, siue Quiriaci episcopi, cui reuelatum est lignum Dominice crucis. Eodem die in Acaurio passio sancti Sigismundi regis.

uI NON. Sancti Patris nostri Athanasii episcopi Alexandrini.

u NON. in Hierosolyma inuentio sancte crucis ab Helena regina post passionem Domini, anno 233, regnante Constantino imperatore, filio ipsius Helene. Rome, Alexandri pape, et Euentii, et Theodoli presbyterorum, quorum primus post uincula, carceres, equuleum, uirgulas et ignes, punctis creberrimis per tota membra peremptus est: sequentes et ipsi post longam carceris sustinentiam ignibus examinati, et ad ultimum decollati sunt ab Aureliano iudice tempore Traiani principis. Eodem  die depositio sancti Philippi confessoris.

Iu NON. Passio sancti Floriani martyris tempore Diocletiani et Maximiani imperatorum, seuiente iniquissimo preside Aquilino apud Nutricum Ripensem [Noricum Ripense]; qui cum se uideret superatum a Floriano, iussit eum capitalem subire sententiam, et  duci ad fluuium Aneso [Anisum], et ibi precipitari eum de ponte.

III NON. In Arelato depositio sancti Hilarii episcopi, qui Pelagianam heresin in collatoribus deprehendit et corrigere studuit. Antisiodoro eodem die passio sancti Iuuiani, lectoris et martyris.

II NON. Passio beatorum martyrum Mariani et Iacobi, et aliorum qui cum iis pro nomine Christi passi sunt. Nam per reuelationem eis Dominus presignauit qualiter uitam presentem per gloriam martyrii finire debuerunt, sicut in martyrio eorum scriptum continetur.

NONIS. In Nicomedia natalis Flauii episcopi, et Frodisii, Macrobii, Augustini episcopi; et in Constantinopoli,  Achaici; Augustoduno depositio beati Placiti presbyteri.

uIII ID. Natalis sancti uictoris martyris in ciuitate Mediolanensi sub Maximiano imperatore. Nam idem imperator iussit beatum uictorem, qui erat Maurus genere, militis officio functus, propter fidem Christi et confessionem multis modis cruciari, hoc est carcere includi, ubi dies sex mansit sine cibo et potu, postea fecit eum fustibus et flagellis frequentibus cedi: deinde plumbo liquato corpus eius perfundi; sed statim angelus Domini adfuit, et plumbum ita frigidum fecit, sicut aquam de fonte leuatam, et non est combustum corpus eius in ulla parte. Nouissime uero, cum nullo modo ad idolorum culturam conuertere potuit, sed uictor in fide Christi perseuerans  ubique uictoriam habuit, iussit predictus tyrannus caput eius abscindi, quod sanctus Maternus episcopus audiens factum, collegit corpus eius, et in predicta ciuitate cum honore sepeliuit.

uII ID. In Axiopoli natalis Quirilli, Gindei et Genonis; et in Tharso Cilicie, Aphrodisii; et Rome natale sancti Beati confessoris.

uI ID. Sanctorum Faltoni, Pilioni et aliorum martyrum. Rome, Calepodii, Senis presbyteri, sub Alexandro imperatore, qui eum fecit occidi a Laodicio, et corpus trahi per ciuitatem, atque in Tiberim iactari, die. . . . . Maiarum, quod inuentum piscatores leuauerunt, et narrauerunt Callisto episcopo: at ille acceptum condidit cum aromatibus,  et linteaminibus, et sepeliuit in cemeterio eiusdem, uia Aurelia, milliario ab Urbe tertio, in crypta uildemari: tunc decollatus est ab Alexandro Palmachius consul, cum uxore, et filiis, et aliis promiscui sexus quinquaginta duobus; cum quibus et Simplicius senator, qui per doctrinam Callisti pape et Calepodii presbyteri nuper fuerant baptizati. Scriptum in Passione sancti Callisti pape. Eodem die natale Gordiani martyris, qui sub Iuliano impiissimo imperatore passus est. Nam predictus tyrannus cum precepisset memorato Gordiano uicario suo, cum adhuc paganus esset, ut Ianuarium presbyterum diligenter exquireret, si quo modo illum posset auertere a fide Christi: sanctus autem Ianuarius  illum magis lucratus est Christo, et baptizauit simul cum Marina uxore sua; quod audiens factum Iulianus precepit Clementiano iudici ut eum, si nollet idolis sacrificare, puniret. Nam iratus iussit inscriptionibus damnari sanctum Ianuarium presbyterum et beatum Gordianum, uxorem autem eius Marinam in quadam uilla, que uocatur Aquas Saluias, in seruitio rusticorum opprimi. Cum autem uidisset Clementianus quod sanctus Gordianus nullo modo a statu fidei sue auerti posset, iussit eum primum plumbatis cedi, deinde capite truncari; quod cum factum comperissent Christiani, nocturno silentio uenerunt et rapuerunt corpus uenerandum sancti martyris Gordiani, et uenientes in uia que Latina nuncupatur, non longe ab  urbe Roma milliario plus minus uno, posuerunt eum in crypta, sexto Idus Maias, ubi iam pridem sanctum Epimachum sepelierant.

u ID. Passio sancti Euellii martyris, qui uidens passionem sancti Torpetis martyris et mirabilia que fecit, credidit Christo, qui antea consiliarius Neronis imperatoris fuit, qualiter Christiani martyrizarentur.

Iu ID. Sancti Patris nostri Epiphanii episcopi Cypri, et Rome sancti Pancratii, qui cum esset annorum quatuordecim, sub Diocletiano martyrium capitis detruncatione compleuit. Eodem die Rome passio sanctorum Nerei et Achillei fratrum.

III ID. Festiuitas sancti Onesimi confessoris. Ipso die Marie martyris festiuitas celebratur: que cum fuisset  Tertulli cuiusdam uiri principalis ancilla, nobilitatem domini mentis benignitate uincebat, et Christo se probauit ingenuam. Hec cum a domina sua per tormenta a fide Christi recedere cogeretur, nullo modo consensit. Propter hoc presidi tradita est ad cruciandum; sed eam nec mine ipsius, nec tormenta a Christo separare poterant; nouissime super petram grandem ad decollandum adducta, ipsius petre diuisione facta, Christi famula illuc intrauit, subitoque petra iterum semetipsam concludit, nec quemquam persecutorum ancillam Christi persequi sinebat, sed usque ad diem iudicii ita conclusam seruat. Eodem die in oppido Traiectense natale sancti Seruatii episcopi et confessoris, qui cum  Tungrensem regeret Ecclesiam tempore quo Huni uenturi erant in Galliam, timens populo sibi commisso, ne ab Hunis uastaretur, perrexit Romam deprecaturus, quatenus per merita et intercessionem sanctorum apostolorum impetraret defensionem populi sui. Cumque ibidem ieiuniis, et obsecrationibus per multorum dierum spatia in tali afflictione moraretur, fertur tale ab apostolo Petro accepisse responsum: »Quid me, uir sanctissime, inquietas? Ecce enim apud Dominum deliberatione prorsus sancitum est, Hunos in Gallias aduenire, easque maxima tempestate debere depopulari. Nunc igitur sume consilium meum, accelera uelociter, ordina domum tuam, sepulturam compone, relinque linteamina munda. Ecce enim migraueris a corpore,  nec uidebunt oculi tui mala que facturi sunt Huni in Galliis, sicut locutus est Dominus noster.« Accepto ergo hoc responso remeauit ad Ecclesiam sibi commissam, nuntians suis responsum beati Petri, et post non multos dies uitam presentem finiens, migrauit ad eternam requiem. Hic quoque sepultus in loco Traiectensi, cum sepulcrum eius sub diuo esset positum, nec nix, nec pluuia cecidit super eum, donec a successore eius sancto Munulfo episcopo templum magnum in eius honore constructum est.

II ID. Sancti Patris Pachumii [Pachomii], qui cum esset factis apostolice gratie insignis, fundatorque Aegypti cenobiorum, scripsit monasteriorum Regulas, quas angelo dictante didicerat simul  et de tempore Paschali. Ipso die in Syria natalis uictoris et Corone, sub Antonino imperatore, duce Alexandrie Sebastiano. Erat autem uictor miles a Cilicia, cui Sebastianus in confessione fidei confringi digitos et euelli iussit a cute; deinde illum in caminum ignis mitti, ubi triduo permanens non est lesus; deinde uenenum bibere iussus, non est mortuus, sed ueneficum potius ad fidem conuertit; deinde iussum est neruos corporis eius tolli; deinde oleum bulliens mitti in pudendis eius. Post hec iussit lampades ardentes suspenso ad latera applicari; post hoc acetum et calcem simul misceri, et dari ei in ore. Deinde oculos erui; dein triduo deorsum capite suspendi, et dum adhuc spiraret, iussit eum excoriari. Tunc Corona cum esset uxor militis cuiusdam,  cepit beatificare sanctum uictorem pro gloria martyrii, et dum hoc faceret, uidit duas coronas celo delapsas, unam uictori, et alteram sibi missam; cumque et hoc cunctis audientibus protestaretur, tenta est a duce, iussumque duas arbores palme curuari ad inuicem, et cannabinis funibus ligari coronam in utraque, manibus et pedibus, et sic arbores dimitti, quod dum fieret, diuisa est Corona in duas partes. Erat autem annorum sedecim. Tum quoque uictor decollatus, et ipse uictorie perennis triumphum meruit.

IDIBUS. In Syrmio natalis Timothei et sex uirginum. Et in Sardinia natale Simplicii presbyteri; et in ciuitate Filasiana, Rosule.

XuII KAL. IUNIAS. In ciuitate Picino Ausimo natale  Diocletiani et Florentini. In Antisiodoro passio sancti Peregrini, primi episcopi ipsius ciuitatis. In Trecasine depositio Fidoli, presbyteri et confessoris.

XuI KAL. In Alexandria natale Adrionis, uictoris et Basille.

Xu. KAL. Hortasi et Serapionis presbyteri, et Marci pape, et Potamionis.

XIu KAL. Sancte Pudentiane uirginis, que fuit filia Pudentis et soror Praxedis uirginis. Ipsa autem soror Praxedis et Pudentiana, omnem facultatem diuidentes inter se, ceperunt uendere omne patrimonium et erogare pauperibus. In eodem uero loco  ubi titulum meo nomini pater earum bone recordationis Pudens dedicauit, et hoc consilium inter me et famulas Christi Praxedem et Potentianam [Pudentianam] filias sacratas conuenit, ut in die sancte Pasche, quia desiderio earum et nimio ardore fidei urgebantur, propter familiam communem, que gentilis erat, in eodem titulo fontem baptismi construere studuissent; quem titulum sanctus Pius manu sua consecrauit; ubi baptizata est omnis familia eorum, et ingenuitatem postea promeruit: sancta Pudentiana autem duodecimo anno uite sue emigrauit ad Dominum. Eodem die natale sanctorum Calocerii [Caloceri] et Parthenii, eunuchorum uxoris Decii imperatoris, quorum unus cum esset prepositus cubiculi, alter uero primicerius, nolentes  sacrificare idolis, a Decio occisi sunt. Depositio domini Alcuini.

XIII KAL. Passio sanctorum martyrum [a 1Kb] Cononis, et filii eius, in ciuitate leonia prouincie Isaurie, regnante Aureliano tyranno, sub Domitiano comite. Nam ipse sanctus Conon habuit uxorem, et discessit, castusque permansit, habens filium, et accipiens eum mansit in solitudine. Ambulauit enim in uiis Moysi, increpans fluctus, faciens mandata Dei. Erat enim prope ipso loco fluuius torrens, quem nullus poterat de uicino loco a multitudine aque transire: appropiante uero populo rogabant sanctum Cononem ut eo transfretaret; increpans sanctus Conon aquam statuit eam, et faciens uiam eduxit eam. Descendente uero sancto Conone in monasterium suum,  iubens aquis ut non currerent usque ad tempus: deinde implens se aqua inundauit plurimum. Cognoscens sanctus Conon quod factum fuisset, pergens ueni ad flumen, iubens ei ut ita curreret sicut cursus eius erat secundum misericordiam Dei: unde hactenus omnes habitantes letantur ab eo, et subiecte sunt ei non solum aque, sed et omnis ipsa terra. Completum est enim, quod scriptum est: Quod si habueritis fidem tanquam granum sinapis, dicite huic monti: Transi ; et non solum aquis imperat, sed et fluctibus iubet. Nam predictus Domitianus, agnoscens uirtutem sancti uiri, asciuit eum ad se et filium eius, et torquere eos iussit in craticula super carbones ardentes posita,  oleo in ignem fuso, sed uincere eos non potuit, quia Deus de igne eos liberauit; postea malleum ligneum afferre, et manus eorum conterere precepit; sed ipsi in fide cepta perseuerauerunt, sicque orationem facientes tradiderunt spiritum, migrantes ad celestia regna.

XII KAL. In Mauritania natale Timothei, et in Rauenna Martyrie. In ciuitate Antisiodorensi depositio beati ualis [ualentis] presbyteri et confessoris.

XI KAL. In Africa, Casti et Emili [Aemilii], qui per ignem passionem consummauerunt: scribit Cyprianus libro de Lapsis.

 X KAL. Passio sancti Desiderii episcopi et martyris.

IX KAL. In Gallie ciuitate Mammetis natale sanctorum Rogatiani et Donatiani, germanorum et martyrum.

uIII KAL. Rome sancti Urbane pape et confessoris [martyris], cuius doctrina multi martyrio coronati sunt.

uII KAL. In Britannia depositio Augustini, primi Anglorum episcopi. Eodem die Rome passio Marcellini pape, qui temporibus Diocletiani passus est, quo tempore fuit persecutio magna, ut intra triginta dies septemdecim millia hominum promiscui sexus per diuersas prouincias martyrio coronarentur Christiani. De qua re et ipse Marcellinus ad  sacrificium ductus est ut thurificaret, quod et fecit; et post paucos dies, penitentia ductus, ab eodem Diocletiano pro fide Christi cum Claudio, et Cyrino, et Antonio, capite est truncatus et coronatus martyrio.

uI KAL. In Parisiaca ciuitate natiuitas sancti Germani episcopi et confessoris, qui ex nobilibus parentibus natus fuit; sed licet eum genitrix eius malitiosa mente interficere uoluisset, tamen diuino auxilio a periculo mortis liberatus, in pueritia sua sanctis uiris ad Dei seruitium nutriendum commendatus proficiebat in gratia Dei. Presbyter ordinatus a pontifice Nectario, abbas ad sanctum Symphorianum dignus assistitur: in quo officio non solum uirtutibus, sed etiam signis Deo placitus esse  demonstratur. Postea uero episcopus ordinatus nobiliter Parisiacam rexit Ecclesiam, multisque profuit non solum in doctrina, sed etiam et in infirmorum curatione. Ad extremum uero in omni bono perfectus octogenarius migrauit ad Dominum.

u KAL. Depositio sancti Ioannis pape, quem quia orthodoxus erat, et a Iustino imperatore orthodexo Constantinopolim ueniens gloriose susceptus erat, Theodoricus rex Arianus reuertentem in Rauenna in custodia tentum ad mortem usque cum aliis eque catholicis uiris perduxit Xu Kal. Iunias. Huius meminit sanctus Gregorius in libro Dialogorum, cuius corpus, translatum de Rauenna, sepultum est in basilica sancti Petri apostoli u Kal. Iunias, Olybrio  consule.

Iu KAL. In Treuiris depositio Maximini episcopi et confessoris. Eodem die in regione Anagnia [Anaunia] iuxta Tridentinam urbem passio sanctorum martyrum Sisinnii diaconi, et Martyrii lectoris, atque Alexandri ostiarii, qui sub Stilicone consule passi, coronam promeruerunt. Nam sanctus Sisinnius capite tuba percussus, atque securibus confossus est. Martyrius fustibus cesus, Alexander uiuus uinctis pedibus trahendus apponitur, ut per scopulorum itinera palpitantium membrorum partes amitteret, donec ad uite terminum perueniret.

III KAL. In Antiochia sanctorum martyrum Sicii  [Syci] et Palatini, qui multa tormenta propter nomen Christi passi sunt.

II KAL. Rome natiuitas Petronelle uirginis, filie sancti Petri apostoli, quam beatus apostolus, rogantibus fidelibus, a paralysi sanauit; sed statim ut surrexit sana, et ministerium expleuit, iterum iussit eam ad grabatum redire. At ubi in Dei timore cepit esse perfecta, non solum ipsa saluata est, sed etiam plurimis recuperauit in melius suis orationibus sanitatem. Et quoniam nimis speciosa erat, uenit ad eam Flaccus comes cum militibus ut eam sibi uxorem acciperet; cui Petronella ait: »Ad puellam inermem cum militibus armatis uenisti; si uxorem me habere uis, fac matronas uirgines honestas ad me post tres dies uenire, ut cum ipsis ueniam  ad domum tuam.« Factum est autem ut trium dierum acceptum spatium uirgo sancta ieiuniis et orationibus occuparet, habens secum sanctam uirginem Feliculam, collactaneam suam, in Dei timore perfectam. Tertio itaque die ueniens ad eam sanctus Nicomedes presbyter, celebrauit mysteria Christi; uirgo autem sacratissima mox ut Christi sacramentum accepit, reclinans se in lectulum, emisit spiritum. Eodem die martyrizati sunt beatissimi martyres Cantius, Cantianus et Cantianilla, imperante Diocletiano, et regnante Domino nostro Iesu Christo.




IUNIUS.

KAL. IUN. Sancti Nicomedis martyris ecclesie dedicatio,  et in Thessalonica natale Octaui, et in Antiochia, Zosimi.

Iu NON. Rome Marcellini presbyteri, et Petri exorciste, qui multos in carcere ad fidem erudientes, post dura uincula et plurima tormenta decollati sunt sub iudice Sereno; et qui eos decollauit, uidit animas eorum splendide ornatas ab angelis ferri ad celos, et penitentiam agens sub Iulio papa baptizatus est in senectute sua nomine Dorotheus. Ipso die in Lugduno sancte Blandine cum sexaginta octo martyribus, cui a prima luce usque ad uesperam tormenta semper innouantes, ad ultimum uictos se tortores confitentur: que et secundo pulsata cruciatibus non superatur. Tertio quoque die, religata ad stipitem atque in crucis modum distenta, bestiis  pabulum preparatur. Quam cum nulla ex bestiis auderet attingere, rursum reuocatur ad carcerem: quarto etiam uerberibus acta, craticulis exusta, et multa alia perpessa, ad ultimum gladio iugulatur. Tunc et Ponticus puer annorum quindecim per omnia tormentorum genera cum ipsa circumactus, et materna eius cohortatione roboratus ante illam martyrium consummauit. Sub Antonino imperatore, scriptum in Historia Ecclesiastica, lib. u. Eodem dienatalis est Erasmi martyris, qui in Libano monte eremum petiuit, ibique mansit annis septem, ubi et multa miracula fecit; hic a Diocletiano imperatore comprehensus propter fidem Christi multa passus est: quia illum iussu imperatoris nequissimi carnifices  fustibus et plumbatis cedebant; plumbo, et pice, et sulphure cum cera et oleo feruenti perfundebant; postea in carcerem missum pondere ferri grauabant, quod Domini uirtute in cinerem uersum est, et nichil eum lesit; ipse uero mortuos suscitauit, et multos debiles sanauit. Deinde uero ab angelo Domini admonitus, in Italiam perrexit, ubi et a Maximiano imperatore multa tormenta passus, ad extremum cum palma martyrii ad eternam uitam migrauit. Similiter ipsa feria Iunii mensis festiuitas est Bonifacii martyris, qui temporibus Diocletiani et Maximiani imperatorum pro nomine Christi passus est. Hunc uero sua domina, nomine Agles, a Romana urbe, licet cum ea adulterium perpetrauerat, transmisit in loca ubi Christianorum maxima persecutio  fuit, ut alicuius sancti corpus pretio acquisitum sibi afferret: ipse autem obediens dictis domine sue perrexit illuc, et inter Christianos comprehensus iussu principis primum olla feruenti cum pice perfusus est, sed in nullo lesus, ab spiculatore percussus, a comitibus suis, qui secum pergebant, post martyrii palmam ad dominam suam reductus est, que ipsum accipiens Rome uia Latina sepeliuit, ibique ecclesiam construens, Domino instanter seruiuit.

III NON. In Africa natale Quirini, et in Tuscia Laurentii, et aliorum quadraginta. Aurelianis ciuitate depositio sancti Leofardi [Liphardi] presbyteri.

II NON. In Niniue natalis Dinoci, Attali, Camari,  Fyrine, Iulie et Saracie, Cyprini.

NON. IUN. Bonifacii archiepiscopi, cuius in Fresonis [Frisia] martyrii passio peracta est, et Eobani cepiscopi eius cum seruis Dei Wintrunge, et Walthere, Scirbalde, et Bosan, Hamunde, et Aethelhere, Wancare, et Gundacare, Willehere, et Hadauolfe.

uIII ID. In Africa sancti Amantii, Lucii. In Alexandria, Andree, Donati et Peregrini. Depositio beati Claudii episcopi.

uII ID. In Gallia Suessionis ciuitate depositio sancti Medardi episcopi et confessoris, cuius uita plena uirtutibus conscripta est. Nam largus fuit in eleemosynis, uirtutibus clarus: prophetie spiritum habuit, ter quinis annis ueromandensium urbis episcopatum tenuit; ad extremum ad celestia migrans,  Suessionensium ad urbem corpus eius translatum est, ibique sepulcrum multis uirtutum titulis claruit. Eodem die festiuitas sancti Naboris confessoris.

u ID. Rome, Primi et Feliciani martyrum, qui sub Diocletiano et Maximiniano impp. pro Christi nomine multa tormenta passi sunt. Nam Promoto presidi ipsi nequissimi imperatores ad puniendum eos tradiderunt; qui cum uideret eos nullo modo posse a Christi confessione auerti, separauit eos ab inuicem, et primitus Felicianum octoginta annos  habentem iussit plumbatis cedi: postea uero misit eum in carcerem, et neque cibum neque aquam ei sinebat prebere. Deinde Primum similiter iussit fustibus cedi. Dein uero in amphitheatro sanctos martyres leonibus tradi precepit, sed nullo modo ab eis lesi sunt, quod uidentes turbe crediderunt in Christum plus quam mille quingenti. Nouissime uero sancti martyres a predicto comite decollati sunt, et a cultoribus Christi in apto loco sepulti. Eodem die natiuitas Getulii martyris, qui sub Adriano imperatore passus est. Nam cum esset Christianissimus, et multas eleemosynas et bona opera fecisset, traditus est ab imperatore Cereali uicario suo ad puniendum. Sed sanctus Getulius sana predicatione conuertit eum ad fidem Christi. Sicut et fecit Amantium  tribunum, fratrem ipsius. Sanctus uero Sixtus papa baptizauit Cerealem, et confirmauit in fide. Postea uero cum audisset hoc factum, imperator predictus tradidit sanctum Getulium Licinio prefecto suo, ut eum cum sociis suis, si nollet sacrificare idolis, mitteret in caminum ignis ardentem, quod cum factum esset, nullo modo ab igne lesi sunt.

Iu ID. In Africa Aresi [Aresii], Rogati, et aliorum duodecim. In Hispaniis, Chrispoli [Crispuli], Restituti. In Nicomedia natale sancti Zacarie. In Antisiodoro depositio Censuri [Censurii] episcopi.

III ID. Rome [a 1Kb] Anacleti pape, qui primus beati Petri memoriam construxit et composuit, cum presbyter esset factus a beato Petro, et sepultus est  iuxta corpus beati Petri apostoli et Barnabe apostoli.

II ID. Rome uia Aurelia, milliario quinto, passio martyris Basilidis, Cyrini, Naboris et Nazarii, quorum Naborem et Nazarium simul cum Gorgone [Gorgonio] martyre transtulit a Roma in Galliam, Hruocgangus Metensis episcopus, permittente Paulo papa Romano, anno Dominice incarnationis 765, et collocauit predictus episcopus sanctum Gorgonem [Gorgonium] in monasterio quod dicitur Gorzia, sanctum uero Naborem in monasterio quod dicitur Nouacella. Sanctum quoque Nazarium in monasterio quod dicitur Lauresham, ubi signa et miracula in sanitate infirmorum et debilium sepius fiunt.

 ID. In Africa, Luciani et Fortunati. Eadem die natiuitas sancte Felicule uirginis, et a Flacco comite, qui uoluit beatam petronellam uxorem ducere, post obitum sancte Petronellam, uoluit eam accipere uxorem, sed ipsa hoc renuente, tradidit eam uicario suo in custodiam tenebrosam, ubi sine cibo et potu per septem dies mansit: postea uero leuauit eam in equuleum, et ibi torquere iussit, donec emitteret spiritum, et sic precipitauit eam in cloacam, quam sanctus Nicomedes presbyter tulit,  et sepeliuit eam septimo milliario ab urbe Roma. Quod audiens predictus comes, iussit comprehendere ipsum Nicomedem presbyterum, et duci ad sacrificandum; quod cum facere nollet, iussit eum plumbatis cedi, donec emitteret spiritum. Corpus uero eius in Tiberim precipitatum est, clericus uero eiusdem presbyteri, nomine et opere Iustus, collegit corpus eius, et sepeliuit eum iuxta muros, uia Nomentana.

XuIII KAL. Iulii. Elisei prophete, et Suessionis ciuitate passio sanctorum ualerii et Rufini martyrum.

XuII KAL. Natiuitas sancti uiti martyris, qui sub Diocletiano et  Antonino imperatoribus multas uirtutes operatus est. Fuit enim pater  eius Hylas nomine, sacrilegus et impius, qui iussu principum uoluit eum auertere a cultura uere diuinitatis, sed puer sanctus permansit in confessione uere fidei, erat enim annorum duodecim. Nam multa tormenta pro Christo passus est cum Modesto pedagogo suo, et Crescentia papatissa sua. Nam misit eos persecutor in carcerem, et in clibanum ardentem cum plumbo, resina et pice, sed non nocuit eos ignis, nec leones in ullo eos nocere potuerunt. Nouissime uero iuxta fluuium qui dicitur Siler quiescentes sub arbore animas suas Domino reddiderunt.

XuI KAL. Ferreoli presbyteri et Ferrutionis diaconi in ciuitate uisoncensi [uesontionensi], qui sub Claudio iudice ad trocleas extenti et flagellati,  deinde in carcerem seclusi, et mane amputatis linguis predicabant uerbum Dei: post hec subule triginta utrique infixe in manibus et pedibus et pectore: ad ultimum gladio feriuntur. Et in ciuitate Moguntiaco passio sanctorum Aurei episcopi, et Iustine sororis eius, qui ab Hunnis uastantibus predictam ciuitatem in ecclesia occisi sunt.

Xu KAL. In Aurelianis ciuitate sancti Auiti presbyteri, cuius uita miraculis coruscabat. Nam ideo scriptum est quod in natiuitate eius lumen de celo emissum esset, ut sanctum eum demonstraret. Hic, monachus factus, solitudinem expetiuit; ibi miraculis factis populis uerus Dei famulus innotuit, postea uero monasterium ibi construxit: iste quoque quemdam monachum defunctum in ecclesia,  ceteris fratribus somno grauatis, oratione fusa ad Dominum a morte suscitauit. Interea quidam ex Turiensi castro, pro eius plebicule salute, eorumque legatione fungens ad sanctum Auitum deuotus accessit, obsecrans eum ut corpus suum ob tutelam loci ipsius castri illic concederet tumulandum: cui dignam fabricam modis omnibus nomini suo promisit construendam. At ille indignum esse fatetur hominem peccatorem, ac multis criminibus inuolutum, sub templorum tegmine recondendum, quin potius campis patentibus ad futuram examinationem ossa humiliata tellure sub fossa deceat reponenda; dixitque illi: »Tamen ut cordis uestri quod optat uoluntas obtineat, templum in Dei nomine, si persistitis,  non dissimulabo fabricandum. Nam corpus meum iuxta Aurelianensem urbem a Domino decretum est collocandum.« Hic autem sanctus Dei dum temporalem uitam finiuit, licet populi inter se confligerent de corporis eius sepultura, Aurelianenses tamen uictores id secum rapuerunt; super cuius tumulum Hiltiberus rex Francorum ecclesiam edificauit, et sepulcrum ipsius pretiosis metallis adornauit.

XIu KAL. Rome, Marci et Marcelliani martyrum, qui, temporibus Diocletiani et Maximiani, per Sebastianum militem Christi a blandimento uano mulierum reuocati, ac sano dogmate confortati, pro nomine Christi passi sunt. Eodem die in Antiochia celebratur passio Marine uirginis, que per Olybrium  prefectum multa tormenta passa est pro nomine Christi, uincula, carceres, flagella, equuleum: quam et diabolus in draconis specie similiter et in Aethiopis tentauit et subuertere uoluit, sed per signum sancte crucis effugatus et superatus est. Nouissime uero per predictum prefectum decollata, cum sacro martyrio uitam finiuit.

XIII KAL. Sanctorum Geruasii et Protasii in Mediolano, quorum sepulcra Ambrosius, Domino reuelante, reperit, ac ita incorrupta eorum corpora ac si eodem die fuissent interempti: que cum in urbem introducerentur, quidam diu cecus feretri tactu lumen recepit; passi sunt autem sancti martyres Geruasius, et Protasius sub Astachio [Astasio] comite, qui Geruasium iussit tandiu plumbatis tundi,  quousque spiritum exhalaret, et Protasium capite cedi; quorum pater uitalis fuit, et mater ualeria. Paulinus, consularis uir, iussit sanctum uitalem in equuleo suspendi et in puteum proiici, et sic Deus uitalem martyrem consecrauit. ualeria autem tenta est a paganis, et tandiu ab illis cesa est, ita ut in triduo migraret ad Christum. Rome natiuitas Ursicini martyris.

XII KAL. Translatio sancti Zenonis martyris.

XI KAL. In Moguntia natalis Albani martyris, qui sub Theodosio imperatore de insula Namsia pergens cum sancto Theonesto et Urso Mediolanum uenit, indeque exiens, auxiliante Domino, peruenit ad Gallias, et in seruitio Dei manens ad martyrium pro nomine Saluatoris promptus. Postquam autem in  Augusta ciuitate beatus Ursus martyrium accepit, Theonestus cum Albano Moguntiacum peruenit, dumque ibi predicaret uerbum Dei, Albanus, discipulus eius, martyrium expleuit, et sepultus est ibi iuxta ciuitatem.

X KAL. Iacobi Alphei apostoli, et in Britannia sancti Albani martyris, qui tempore Diocletiani in uerolamio ciuitate, post uerbera et tormenta acerba, capite plexus est: sed illo in terram cadente, oculi eius qui eum percussit, pariter ceciderunt: passus est cum illo etiam unus de militibus, eo quod eum ferire noluerit iussus, diuino utique perterritus miraculo, quia uiderat beatum martyrem sibi, dum ad coronam martyrii properaret, alueum  omnis interpositi orando transmeabilem reddidisse. In ciuitate uero Nola natalis Paulini episcopi et confessoris, de quo Gregorius in libro Dialogorum narrat.

IX KAL. Sancte Edildryde [Edildrudis] uirginis et regine in Britannia, cuius corpus, cum sedecim annis esset sepultum, incorruptum est inuentum. uigilia sancti Ioannis Baptiste.

uIII. KAL. Natiuitas precursoris Domini, et in Epheso dormitatio sancti Ioannis apostoli et euangeliste. Rome, Fusci, Lucee cum aliis uiginti duo. In ciuitate Augustoduno depositio sancti Simplicii.

uII. KAL. Thessalonice, Bigati, Cantani. Rome, Lucie uirginis et Aceie regis.

 uI KAL. Ioannis et Pauli Rome, quorum primus prepositus, secundus fuit primicerius, Constantine uirginis filie Constantini, qui postea sub Iuliano martyrium capitis abscissione meruerunt, per Terentianum campiductorem, qui deinde Christianus factus est.

u KAL. Inuentio corporum sanctorum Fusciani et uictorici, atque Gentiani martyrum, que reuelata sunt Lupicino Ambianensium presbytero, qui cum sancto Honoratio, eiusdem ciuitatis episcopo, ipsas reliquias collegit et in loco apto posuit: quas licet Hilder [Hildericus], rex Francorum ad se transferre uellet, tamen quia non potuit, propterea in eodem loco edificata basilica, ipsa honorifice sepeliuit. Eodem die in Ephesio [Epheso] ciuitate festiuitas celebratur  septem fratrum dormientium, hoc est, Maximiani et Malchi, Martiani [Martiniani], Dionysii, Ioannis, Serapionis, Constantini, qui Decianam persecutionem fugientes post multa tormenta fugerunt in speluncam grandem in monte Celeo, et ibi in oratione assidua manserunt; quod audiens Decius imperator, iussit obstrui os spelunce, ut ibi interirent. Mortuus est Decius imperator et omnis generatio illa, et regnauerunt alii imperatores. Post trecentos ergo septuaginta et duos annos, hoc est, tricesimo octauo anno imperii Theodosii, filii Arcadii imperatoris, quando pullulauit heresis, uolens euacuare spem fidei et resurrectionis mortuorum, ipsi septem fratres, qui in predicta spelunca usque ad illud tempus quiescebant, suscitati sunt de  somno longissimo, et cum in presentiam hominum illius eui adducti sunt, apprehensi a quibusdam eo quod pecuniam antiquissimam in mercatum adduxerunt ad comparandum uictum sibi, quasi possessores multorum thesaurorum, cogebantur reddere quod suspicabantur tenere. Sed ueritate agnita, adueniente Marino episcopo Ephesiorum, liberati sunt de manibus uiolentorum, et Theodosio imperatori presentati, ob testimonium resurrectionis future, iterum redibant in locum pristinum, ubi requiescent usque ad diem uniuersalis iudicii.

Iu KAL. Leonis pape, qui post Petrum apostolum quadragesimus septimus in urbe Romana sedit annos uiginti unum mensem unum dies tredecim. Hic  tempore pontificatus sui multa dogmata utilia fecit, et errores noxios ab Ecclesia Dei expulit.

III KAL. Rome passio sanctorum apostolorum Petri et Pauli, qui, sub Nerone imperatore Simonem Magum uincentes, uno eodemque die pro nomine Christi passi sunt. Hoc est iussu predicti imperatoris nequissimi, Petrus cruci affixus est, et Paulus capite plexus.

II KAL. In Agrippina, Asclepii, Pamphili; et Lemodicas [Lemouicis] depositio sancti Martialis episcopi et confessoris.




IULIUS.

KAL. IULII. In monte Hor depositio Aaron sacerdotis. Eodem die Rome octaua Luceie uirginis,  sanctimonialis, cum Auceia rege sponso suo, et natale Arelefi confessoris, qui, ab infantia Deo deditus, monasticam uitam expetiuit, et a sancto Maximino Aurelianensi episcopo simul cum Auito socio presbyter ordinatus uitam solitariam desiderans, monasteria in diuersis locis edificans, multis uirtutibus ante obitum et post obitum suum claruit, et sanctitas eius plurimis profuit.

Iu NON. Rome, Processi et Martiniani, qui temporibus Neronis imperatoris passi sunt. Nam dum in custodia beati Petrus et Paulus apostoli a Paulino prefecto seruabantur, hi duo uiri uidentes mirabilia que apostoli Christi fecerunt, conuersi sunt ad fidem Christi, et a beato Petro apostolo sunt baptizati. Hos quoque dum predictus Paulinus a fide  uera auertere uoluisset, et non posset, licet multa tormenta eis fecisset, ad extremum gladio capita iussit amputari. Et in Turonis depositio sancte Monegunde uirginis.

u NON. Translatio Thome apostoli in Edessam. Passus uero in India est.

Iu NON. In Gallia, Turonis ciuitate, ordinatio episcopatus et translatio corporis sancti Martini episcopi et confessoris, et dedicatio basilice ipsius.

III NON. In Sicilia natalis Agathonis et Triphene [Triphine]; et in Tomis, Marini, Theodoti et Sodephe [Sedophe].

II NON. Isaie prophete, et octaua apostolorum. Eodem die depositio est beati Goaris confessoris, qui in prouincia Aquitanie ortus temporibus Hildeberti  regis Francorum, statim ab infantia uerus Dei cultor fuit. Hic postmodum ibi presbyter consecratus, patriam parentesque descruit, et in ultimos Gallie fines peregrinus seculo et celestis patrie ciuis excessit. ueniens ergo in prouinciam que ripis Rheni fluminis contigua Trigoria nuncupatur, atque ad diecesin pertinet Treuerorum, infra terminos Wasaliacenses, in ea Deo libere seruire delegit. Hic enim hospitalis multum fuit, et largus pauperibus, et Deo in sacris missis et psalmodiis instanter quotidie seruiebat. Fecit enim mirabilia multa in uita sua, hoc est, ceruam imperio suo stare fecit, ut cuidam lasso ab eo lactis potum acciperet. Dehinc ad Rusticum episcopum Treuirensem aduocatus uenit, ibique super solis  radium per fenestram micantem ignorans quod solis radius esset cappam suam proiecit: quod cum multi magice arti deputassent, coram episcopo positus iuxta iussionem eius paruum puerum, hoc est trium dierum etate, loqui fecit, et patrem simul cum matre quis esset, patefecit. Sicque memoratus episcopus in scelere suo denudatus penitentiam accepit, et predictus uir sanctus ad locum suum rediens in pace uitam finiuit.

NON. IULII. In Alexandria natale Parmeni, Eraclii [Heraclii], Helie, Apollonii, Anoui, et aliorum decem et octo.

uIII ID. Natale Procopii in Palestina, qui ab Scythopoli ductus Cesaream, ad primam responsionis sue confidentiam irato iudice Flauiano capite cesus  est. In pago Austrie, et castro nomine Wirziburg iuxta Moin fluuium sanctorum natale Chiliani martyris, et duorum sociorum eius, qui ab Hibernia Scotorum insula uenientes, nomen Christi in predictis locis predicauerunt; ibique ob ueritatis confessionem a quodam iudice iniquo nomine Gozberto trucidati sunt, et postea multis signis ueri Christi martyres esse claruerunt.

uII ID. In ciuitate Tyro natale sanctorum Anatolie et Audacis sub Decio imperatore, quorum Anatolia cum multos in Piceno infirmos, lunaticos ac demoniacos curasset, ducta est, iubente Festiano [Faustiniano], ad ciuitatem Tyri, et diuersis plagarum generibus uexata; deinde cum serpente tota nocte inclusa, nichil lesa est. Quin et ipsum Marsum, qui  serpentem dimiserat, nomine Audacem, mane a suo serpente deuorandum eripuit, et ad Christum martyriumque conuertit. Nam ipse post hec ob confessionem ueritatis in custodiam datus, nec mora, capitali sententia coronatus est. Ipsa quoque uirgo Christi gladio transuerberata, cum staret extensis manibus in oratione, ita ut per dextrum latus gladius missus per sinistram exiret, que passa est uII Idus Iulii, sepulta autem mane a ciuibus Tyrensibus. Audax uero quia de Oriente erat, ab uxore sua et filiis illo translatus est. Eodem die, uII Iduum Iuliarum, depositio sancti Patris nostri Ephrem, uiri doctissimi et religiosissimi. Eodem die in Aegypto natale est Cyrilli episcopi, qui cum a Lucio duce sacrificare idolis cogeretur, et nollet hoc consentire,  iussit eum dux succenso igne in medio poni, et cum arsissent omnia ligna, et esset cinis, spectantibus religiosis uiris, ut ossa eius colligerent, inuenitur super pauimentum sedens extensis manibus ad celum: at uero uidentes signum, quod Dominus in eum ostenderat, mirabantur, stupentes, quod sic intactus esset ab igne, et ob hoc multi crediderunt in Christum, postea uero predictus dux iussit eum gladio percuti, et ille gaudens percussus reddidit spiritum.

uI ID. Rome, septem fratrum filiorum sancte Felicitatis, id est, Felicis, Philippi, uitalis, Martialis, Alexandri, Silani [Siluani] et Ianuarii, sub prefecto Urbis Publio, tempore Antonini principis: e  quibus Ianuarius, post uerbera uirgarum et carceris macerationem plumbatis occisus est. Felix ac Philippus fustibus mactati. Silanus [Siluanus] precipitio interemptus. Alexander, uitalis et Martialis capitali sententia puniti. Eodem die natale est Rufine et Secunde, duarum sororum, que sub persecutione ualeriani et Gallieni Augustorum per sceleratissimum prefectum Archisilaum, eo quod fidem Christi negare et uirginitatem perdere noluerunt, post uaria tormenta que eis inflixit, ab ipso decollati sunt.

u ID. In Africa, Mariani, et depositio Benedicti abbatis et Ianuarii. In Armenia ciuitate Nicopoli, item Ianuarii et Pelagie, qui tormentis subditi, non solum ungulis, sed et testa, corpora eorum  usque in diem quartum Idus eamdem passionem habuerunt.

Iu ID. In Aquileia natale sanctorum Fortunati et Armigeri. Lugduno Gallie depositio uiuentioli episcopi.

III ID. In Antiochia passio Margarethe uirginis, quam Olybrius consul stuprare uolens et a fide Christi auertere, multis tormentis eam afflixit, hoc est in equuleo suspensam ungulis acerbissimis iussit carnes eius lacerare, postea in carcerem tenebrosum eam misit, ubi diaboli seductiones, qui in specie draconis et Aethiopis illi apparuit, superauit, et nichil ei illius fraus nocere potuit; nouissime uero gladio persecutoris decollata est, et ad uitam migrauit eternam.

 II ID. Sancti Focatis [Phoce] episcopi Ponti, qui sub Traiano imperatore, prefecto Africano, carcerem, uincula, ferrum, ignem etiam pro Christo superauit; cuius reliquie in basilica Apostolorum, in Gallie ciuitate uienna habentur. Lugduno Gallie natale Iusti episcopi et confessoris.

ID. Sancti Cyrici et matris eius in portu Romano, Eutropii, Zosime, et Bonose sororum, et infantum decem; et in Sirmio Agrippini, Secundi, Maximini, Martialis et Iacobi episcopi.

XuII KAL. Augusti. In Ostia natale Hilarini, qui sub persecutione Iuliani cum nollet sacrificare, fustibus cesus, martyrium sumpsit.

XuI KAL. In Carthagine Scillitanorum, id est, Sperati, Martialis, Cithii, uesturii [Nartali, Cythini,  Beturii], Felicis, Aquilini, Lactantii, Ianuarii, Generosi, ueste [Aquili, Letarii, Ianuarie, Generose, Bessie], Donate et Secunde sub Saturnio [Saturnino] prefecto, qui post primam Christi confessionem in carcerem missi, et in ligno confixi, et mane gladio decollati sunt.

Xu KAL. Depositio in Mettis ciuitate sancti Arnulphi confessoris celebratur, qui ab infantia ad Dei seruitium aptus fuit. Nam primum apud aulicos regis, hoc est, Gundolfum subregulum ac rectorem palatii nutritus fuit; sed iugis illius meditatio circa monasteria uel loca sancta uigilabat, largus erat in eleemosynis, et cura illi maxima erga pauperes fuit. Postea uero episcopus Mettensium est ordinatus; in  quo gradu positus multa miracula fecit in sanitate infirmorum; cum autem illi inspiratio diuina solitariam uitam in mentem dedit, ubi contemplationi diuine iugiter uacaret, perrexit in secretum locum, et sedulo in Dei seruitio laborabat, donec uocatio celestis ad eternam requiem illum perduxit.

XIu KAL. Sancti Patris nostri Arsenii, de quo in uerbis seniorum refertur quia propter redundantiam lacrymarum tergendam sudarium semper in manu sua uel sinu habuerit.

XIII KAL. In Africa natale Luciani, Petri, Amabilis et Nunnine; et Thebaide, uicturis [uictoris], et in Damasco, Sauini [Sabini].

XII KAL. Sancti Danielis prophete. Rome, Praxedis uirginis, que fuit soror Potentiane, et temporibus  Antonini imperatoris multos Christianos de sua substantia fouebat. Cum autem diuulgatum esset Antonino imperatori quod conuentus fieret in titulo Praxedis, misit et tenuit Symmetrium presbyterum, cum aliis uiginti duobus, quos sine interrogatione gladio puniri precepit in eodem titulo, quorum corpora beata Praxedis collegit et sepeliuit in cemeterio Priscille sub die uII Kal. Iulii. Tunc afflictione constricta beata Praxedis ingemuit, et orauit ad Dominum ut transiret ex hoc mundo, cuius orationes et lacryme ad Dominum Iesum Christum peruenerunt. Post martyrium sanctorum supra dictorum et coronam, migrauit ad Dominum uirgo sacrata sub die XII Kal. Augusti. Et apud Tiburtinam urbem Italie natale Symphorose cum filiis septem, Crescente,  Iuliano, Nemesio, Primitiuo, Iustino, Stacteo, Eugenio; cum quibus simul passa est ab Adriano principe, qui ipsam Symphorosam iussit palmis cedi, deinde suspendi crinibus; sed cum superari nullatenus posset, iussit eam alligato saxo in fluuio precipitari: cuius frater Eugenius, curie principalis Tiburtine, colligens corpus eius sepeliuit, et mane imperator iussit septem figi stipites, ibique filios eius ad trocleas extendi, et Crescentem in gutture transfigi, Lucianum in pectore, Nemesium in corde, Primitiuum per umbilicum, Iustinum per membra distensum scindi per singulos corporis nodos atque iuncturas, Stacteum lanceis innumerabilibus donec moreretur, in terram configi, Eugenium findi a pectore usque ad inferiores partes. Altera autem die  ueniens Adrianus imperator ad fanum Herculis, iussit corpora eorum simul auferri, et proiici in foueam altam. Post septem uero dies, in die octauo martyrii eorum, filiam Adriani imperatoris arripuit diabolus, et ueniens ad locum ubi obruti erant sancti, clamabat per os eius diabolus dicens: »Domini mei septem germani martyres Christi, incenditis me miseram.« Ipse autem Adrianus similiter arreptus a demonio miserabiliter uitam corporalem finiuit. Eodem die in ciuitate uerona translatio sancti Zenonis martyris, cuius beatus Gregorius in libris Dialogorum meminit. Eodem die passio est uictoris, Massiliensis episcopi, qui sub Diocletiano, et Maximiano imperatoribus propter fidem Christi per Arterium  presidem trucidatus est simul cum militibus Eleutherio, Feliciano et Alexandro. Nam cum memoratus episcopus predictis militibus ad custodiendum in carcerem traditus esset, ibi angelica uisione uisitatus est. Unde ipsi custodes uidentes ibi lumen splendidum, cadentes ad beati uictoris genua, remedium ab eo implorant: quos cum sanctus episcopus baptizasset, et ipsi in confessione nominis Christi usque in finem perseuerassent, martyrio coronati sunt. Similiter et episcopus iussu imperatoris decollatus est. Unde et post martyrium sanctorum expletum, Maximianus imperator demonum infestatione ualde torquebatur, qui inter penas ad Arterium presidem clamare cepit ac dicere: »Heu incidor miser a sanctis uiris ac torqueor: qui ut uideo iam et nos  excludimus a luce, quam tulimus, torquet et pena quam dedimus; maius est, quod recepimus, quam quod intulisse probamur;« qui usque ad quartum diem tortus, die quinto a semetipso laqueatus et iam omni putredinis squalore decoctus, uermibus buliens, in tirocinio uite sue malum digna morte finiuit.

XI KAL. Natiuitas Marie Magdalene. In Antiochia natale sanctorum Cyrilli episcopi, Andree; et in Anquira [Ancyro] Galatie natalis sancti Platonis, cuius gesta habentur.

X KAL. Depositio sancti Apollinaris episcopi in Rauenna, qui Rome ordinatus ab apostolo Petro, et illuc missus est; qui etiam in Aemilia predicauit et in partibus Corinthiorum, et in Mysia et in ripa Danubii,  et in partibus Thracie, in quibus locis exsilio relegatus est, et ubicunque peruenit, innumeras uirtutes fecit et passiones sustinuit: nam nimia cum cede mactatus est, et rursum diutius fustibus cesus, ac nudis pedibus super prunas impositus, rursus cesus et equulo appensus tortus est, et saxo os eius contusum est, et cum grauissimo ferri pondere inclusus in carcere horrifico, atque in ligno extensus est, ubi ab hominibus quidem neglectus, sed ab angelo publice pastus est. Deinde catenatus in exsilium directus est, in quo rursum diutius fustibus cesus, et rursus in Rauenna ligatus, a paganis cesus et uulneratus est, et rursum in carcerem missus et cesus. Sic martyrium consummauit sub uespasiano Cesare, Demosthene patricio; rexit Ecclesiam annis  uiginti octo, diebus quatuor.

IX KAL. In Tyro ciuitate natale sancte Christine uirginis, que in Filium Dei credens, et cultui eius deseruiens, non potuit ab Urbano patre suo ullo modo inde diuelli, sed idola eius conterens dispersit, et dedit ea pauperibus; ob quod factum pater eius multis tormentis eam afficiebat, hoc est, plumbatis eam cedebat, similiter et uirgis nudam flagellabat, et duodecim homines fustibus cedebant, et carnes eius ab ossibus soluebant. Postea eam ignibus uri precepit, sed non preualuit. Deinde saxo ad collum eius ligato in mare precepit eam mergere, sed Domini auxilio inde liberata est. Cum autem propter scelera sua pater eius exstinctus est, ab aliis iudicibus, hoc  est Dione et Iuliano, multa tormenta passa est, sed Dei iudicio exstinctis hostibus, per martyrium migrauit ad Christum. Eodem die natale est sancti uictorini, qui cum fratre Seuerino audiens uocem Dei in Euangelio dicentis ad diuitem: Si uis perfectus esse, uade, uende omnia que habes, et da pauperibus, et reliqua ; reliquerunt ambo fratres mundi diuitias, et omnia sua dispensantes pauperibus, eremiticam uitam elegerunt, ibique nobiliter uixerunt, licet uictorinus ad tempus delusus fuisset a diabolo, sed tamen Domini gratia de inimico uictor existens nobiliter triumphauit, sicut in uita illorum pleniter narratur.

uIII KAL. Natiuitas sancti Iacobi Zebedei apostoli. Eodem die Rome natale Eutyciani [Eutychiani]  pape et martyris. Hic constituit fruges super altare tantum fabas et uuas benedici. Hic temporibus suis per diuersa loca trecentos quadraginta unum martyres manu sua sepeliuit. Qui hoc constituit ut quicunque fidelium martyrem sepeliret, sine dalmatica et colobio purpurato nulla ratione sepeliret: quod tunc usque ad notitiam sibi diuulgaretur. Eodem die passio est sancti Christophori martyris, qui in Samo ciuitate a Dagno rege martyrizatus est. Nam per uaria tormenta rex illum cruciare iussit. Sed uir sanctus impetrauit a Domino ut multi crederent per ipsum in Christo, nec non et ipsum regem, qui sagitte ictu oculum perdidit, sanguinis sui gutta post passionem suam sanauit, sicut ei ipse ante predixit, et ad fidem Christi conuertit.

 uII KAL. In Laodicia Phryigie natale sanctorum Iouiani et Iuliani.

uI KAL. In Syria Simeonis monachi. In Campanie ciuitate Nola natale Felicis, et in alio loco Iulie et Iocunde. In ciuitate Antisiodoro natale sancti Etheri [Etherii] episcopi.

u KAL. Rome, uictoris pape et martyris, qui constituit in Ecclesia ut faciente necessitate ubi inuentum esset, siue in flumine, siue in fonte, siue in mari, tantum Christiane credulitatis confessione declarata, quicunque hominum ueniens ex gentili baptizaretur: et sepultus est iuxta corpus beati Petri apostoli in uaticano. Eodem die Rome depositio sancti Innocentii pape. Hic constitutum fecit de omni Ecclesia, et de regulis monasteriorum, et de Iudeis,  et de paganis, et multos Cataphrygas inuenit, quos exsilio monasterio relegauit; et hic inuenit Pelagium, et Celestinum hereticos, et damnauit eos, et hoc constituit ut qui nati fuerint de Christiano [Forte add. debeant] denuo nasci per baptismum, hoc est baptizari, quod Pelagius damnauit.

Iu KAL. Depositio sancti Lupi episcopi de Trecas, qui cum Germano uenit Britanniam, et quinquaginta duos annos ibi sacerdotio functus est: qui tempore regis Attile, qui Galliam uastabat, sicut in hymno eius cantatur, dum bella cuncta perderent, orando Trecas muniuit. Rome eodem die passio Felicis pape et martyris. Hic Felix declarauit Constantium filium Constantini esse hereticum, cum secundo rebaptizaretur  ab Eusebio. Nicomediensi episcopo, et iuxta precepta eiusdem Constantii Augusti martyrio coronatur et capite detruncatur. Aurelianis ciuitate depositio beati Prosperi episcopi, doctissimi uiri et sanctissimi. Eodem die passio celebratur Simplicis [Simplicii] et Faustini germanorum, qui sub Diocletiano et Maximiano imperatoribus in urbe Romana propter fidem Christi decollati sunt. Similiter et germana eorum, Beatrix nomine, eo quod corpora eorum cum Crispo et Ioanne presbyteris sepeliuit, a Lucretio prefecto prefocata reddidit spiritum, et usque in finem uite in Christi confessione perseuerauit. Lucretius uero ab immundo spiritu arreptus in conuiuio suo exspirauit.

III KAL. Rome, Abdo et Sennis [Abdon et Sennen]  subregulorum, qui cum Curnula ciuitate Persarum uincula paterentur a Decio, ad ultimum duxit eos Romam catenis obligatos, et diuersis penis maceratos, ubi primo plumbatis cesi, et inde gladio interfecti sunt. Antisiodoro depositio Ursi episcopi.

II KAL. In Africa ciuitate Sinnada natale sanctorum Democriti, Secundi, Dionysii, Thyrsi: Antisiodoro depositio sancti Germani episcopi et confessoris, qui multis uirtutibus, doctrina et continentia clarus, etiam Bretonum [Britonum] fidem per duas uices a Pelagiana heresi defendit. Et in uercellis, Eusebii episcopi, qui mouentibus persecutionem Arianis sub Constantio principe martyrium passus est.




AUGUSTUS.


KAL. AUGUSTI. Sanctorum Machabeorum septem fratrum cum matre sua, qui passi sunt sub Antiocho rege. Rome dedicatio prime ecclesie a beato Petro constructe et consecrate.

Iu NON. Rome Stephani pape, qui martyrio coronatus est in persecutione ualeriani principis. Eodem die natale sancte Theodore cum tribus filiis suis, in prouincia Bithynie, urbe Nicee, tempore Diocletiani sub comite Leucadio, qui hanc ferro uinctam cum filiis consulari Bithynie Nicetio destinauit. At ille primo eius filium primogenitum Euodium Christum fiducialiter confitentem fecit fustibus cedi. Deinde illam cum omnibus filiis igne consumi. Scriptum in  passione sancte Anastasie.

III NON. In Antiochia sancti Stephani protomartyris, ubi haberi dicitur unus de lapidibus quibus in brachio percussus est, et multas ex eo uirtutes sanitatum fieri. Eodem die in Hierosolymis inuentio corporis eiusdem beati Stephani martyris et sanctorum Gamalielis et Nicodemi.

II NON. Sancti Iustini confessoris Christi: de quo narratur in passione Xisti atque Laurentii, quod multos ad fidem Christi conuerteret, nec non et sanctorum martyrum sepeliret.

NON. In ciuitate Augusta passio sancte Afre martyris, cuius conuersio et uita, nec non et passio, conscripta habetur. Et alibi natale sanctorum Floriani  et Philistine. In ciuitate Catalaunice depositio Memmei [Memmii] episcopi et confessoris, de quo legitur quod a beato Petro apostolo in Romana urbe episcopus ordinatus missus fuisset in Galliam simul cum sancto Dionysio et sancto Sexto, atque sancto Eucario ad predicandum uerbum Dei, qui etiam uirtutes multas fecit, et nouissime nobiliter uitam presentem finiens, ad requiem migrauit eternam.

uIII ID. Rome sancti Sixti episcopi, Felicissimi, et Agapeti [Agapiti] diaconi, qui decollati sunt sub Decio. Decollati sunt cum eo et alii quatuor diaconi, Ianuarius, Magnus, uincentius [Innocentius] et Stephanus, ut in Gestis pontificalibus legitur.

uII ID. In Aricio, Donati episcopi et martyris, qui, ut Gregorius in libro Dialogorum meminit, fractum  a paganis calicem sanctum ad missas orando restaurauit. Mediolano natiuitas sancti Faustini.

uI ID. Sancti Cyriaci martyris, qui a beato Marcello papa diaconus ordinatus simul cum Sisinnio socio multa miracula fecit, sub Maximiano imperatore, et demones ab obsessis hominibus expulit: nouissime uero per Carpasium uicarium iussu Maximiani decollatus est cum aliis numero uiginti uno.

u ID. Rome, sancti Romani militis, qui, confessione sancti Laurentii compunctus, petiit ab eo baptizari, et mox, iubente Decio, cum fustibus exhibitus et decollatus est. Et in uerona ciuitate passio sanctorum martyrum Firmi et Rustici, qui tempore Maximini [Maximiani] imperatoris et Anulini, consiliarii eius, passi sunt.

 Iu ID. Sancti Laurentii sub Decio, qui post plurima tormenta carceris, uerberum diuersorum, laminarum ardentium, ad ultimum in crate ferrea assatus martyrium compleuit.

III ID. Rome natale sancte Susanne uirginis, que fuit filia Gabini presbyteri, patris Gai [Caii] pape. Hec ergo uirgo sub Diocletiano imp. passa est, eo quod nollet Maximo filio suo in coniugio sociari, sed in uirginitate permanere. Hortante eam Gaio [Caio] episcopo, nec non et Serena Augusta, ut stabilis permaneret in fide Christi et castitate perpetua. Propter hoc iussit eam Diocletianus post alia tormenta in domo propria percuti, et sic martyrium consummauit. Predicta uero Serena Augusta collegit  corpus sancte uirginis, et sanguinem quem fuderat in eodem loco cum suo uelamine tersit, et posuit in capsam argenteam in palatio suo. Ubi diu noctuque furtiuis uicibus orare non cessabat, corpus autem sancte Susanne ipsa manibus suis ornauit cum linteaminibus et aromatibus, et posuit iuxta corpora sanctorum in cemeterio Alexandri [a 1Kb] . Eodem die passio sancti Tiburtii martyris, de quo scriptum  est in passione sancti Sebastiani martyris, quod conuersum ad fidem Christi et baptizatum a Polycarpo presbytero, sanctus Sebastianus eum a fonte baptismatis suscepisset, fortiter paganis et infidelibus resisteret. Nam iussu Fabiani presidis super prunas ardentes nudis pedibus incedens, in nullo lesus est: postea uero a predicto Fabiano, machinante Torquato apostata, gladio transuerberatus martyrium expleuit; posthec autem Torquatus egit ut Castulus, cetarius palatii, hospes sanctorum, fuisset arctatus, et hic tertio appensus, tertio auditus, in confessione Domini perseuerans, missus est in foueam, et dimissa est super eum massa arenarii, et ipse cum palma martyrii migrauit ad Christum. Quod cum fortiter pertulissent, et laudem Domini cantassent, iussit eos iniquus iudex  ambos ibi ubi stabant lanceis per latera uerberari, et ipsi per martyrii gloriam ad siderea regna migrarunt. Eodem die depositio beati Gaugerici episcopi, qui in Eposio castro ortus fuit. Hic statim in iuuentute meditationi legis Dei et psalmodie intentus fuit. Post uero a beato episcopo Rhemensium ciuitatis, in Cameracorensi [Cameracensi] ciuitate episcopus est ordinatus; qui multis uirtutibus claruit, maxime in absolutione uinctorum qui in carceribus custodiebantur. Cum ergo eos a presidibus qui illos in carceres miserant, absolui non posset impetrare, ad Dominum prece fusa absoluere promeruit, qui etiam cecos illuminauit et infirmos curauit. Cum autem in episcopatu suo triginta tres annos feliciter expleuit, ad Dominum migrauit; quod multis indiciis miraculorum  iuxta sepulcrum eius ita factum claruit.

II ID. In Sicilia ciuitate Catinensium natale Eupli [Euplii] diaconi, qui cum diutissime torqueretur, decollatus est a Caluisiano consulari, tempore Diocletiani et Maximiani.

IDIB. Rome, sancti Hippolyti, qui tempore Decii ligatus pedibus ad colla indomitorum equorum, sic per carduos ac tribulos tractus emisit spiritum, et Concordie nutricis eius, que ante ipsum plumbatis cesa martyrizauit, et aliorum nouemdecim de domo eius, qui simul decollati sunt. Eodem die natale sancti Cassiani Rome, qui cum adorare idola noluisset, interrogatus a persecutore quid artis haberet, respondit quia pueros notas doceret; et mox spoliatus  uestibus, ac manibus post terga reuinctis, statuitur in medio, uocatisque pueris, quibus docendo exosus factus erat, data est facultas eum perimendi; at illi quantum doluerant discentes, tantum se ulcisci gaudentes, alii eum tabulis ac buxibus  feriebant, alii stylis uulnerabant: quorum quanto infirmior erat manus, tanto grauiorem martyrii penam dilata morte faciebat. De quo scripsit Prudentius  peta. Item eodem die Pictauis ciuitate depositio sancte Radegundis regine et in Germania prouincia sancti uigeberechti [uuigberti] presbyteri et confessoris.

XIX KAL. SEPTEMB. Natale sancti Eusebii presbyteri et confessoris, qui sub Constantio imperatore Ariano, machinante Liberio [a 1Kb] presule similiter heretico, confessionem suam compleuit. Nam predictus Constantius subrogatu Liberii includit Eusebium presbyterum in quoddam cubiculum domus sue, quod humile erat in latitudine pedibus quatuor, et ibi multis mensibus in oratione constanter perseuerans, inclusus tamen post menses septem dormitionem accepit, Nona decima Kal. Septembris, cuius corpus collegerunt Gregorius et Orosius presbyteri, et parentes eius, et sepelierunt in crypta iuxta corpus  beati Sixti martyris et episcopi, uia Appia in cemeterio Callisti, ubi et titulum ipsius scribentes posuerunt pro commemoratione eius: Eusebio homini Dei. Eodem tempore auditum est a Constantio imperatore eo quod Gregorius et Orosius presbyteri colligerent corpus Eusebii presbyteri, et in eadem crypta uiuum includi precepit Gregorium. Tunc Orosius presbyter collegit semiuiuum beatum Gregorium noctu occulte propter Constantium Augustum, et emisso spiritu sepeliuit eum iuxta corpus sancti Eusebii presbyteri.

XuIII KAL. Assumptio sancte Marie, et in Nicomedia natale sanctorum Strationis. Philippi et Eutychiani, cum sociis eorum.

XuII KAL. In Alexandria natale sanctorum Orionis,  Aemilii, Agnati. In Perside natale sancti Thyrsii cum sociis suis.

XuI KAL. In Cesarea Cappadocie, Mammetis, qui temporibus Aureliani tyranni, quando persecutio maxima fuit Christianorum, cum puer esset decem annorum, relictis omnibus fugit in montem cum pecoribus suis que ibidem pascebat, et lacte eorum uescebatur: ubi uisitatio diuina super illum uenit, eique presignauit qualiter pro Christi nomine pati deberet. Ergo cum fere syluestres ad eum uenissent, ipseque sedens quotidie Euangelium legeret, mansuetissime circa eum uersabantur, eorumque lacte seruus Dei et se et alios pauperes in alimoniis iuuabat. Cum audisset hoc Alexander preses, eum inter feras communiter uiuere, magice arti hoc deputauit:  uocatumque ad se multis tormentis afflixit, hoc est equuleo suspensum torquebat, in caminum ignis ardentis misit, et in nullo eum ignis ledere potuit: postea eum lapidare iussit, in tantum ut collectis lapidibus et in Christi martyrem proiectis pene coopertum corpus esset, quem persecutor mortuum credens secessit, sed Dominus martyrem suum illesum seruans, postea diuina uocatione ad celestia regna eum arcessiuit, sicque in pace animam reddens ad eternam requiem migrauit.

Xu KAL. Natale sancti Agapeti martyris, qui sub Antiocho rege cum esset puer annorum quindecim  pro fide Christi passus est; hic neruis cedebatur et flagellis atrocissimis, fumum ignis adhibuerunt, et caldam bullientem fuderunt super uentrem eius, sed nichil illi nocuerunt; ad extremum decollatus est, et sic martyrium suum compleuit.

XIu KAL. Natale sancti Magni, seu [pro item] sancti Andree martyris cum sociis suis duobus millibus quingentis nonaginta septem.

XIII KAL. Samuelis prophete. In Alexandria natale Dioscori, et alibi depositio Filiberti abbatis. In Lucania, sanctorum ualentiniani, Leontii. In Sinnada ciuitate natale sanctorum Piricii, Arci, Maximi confessoris, Pamphili, Coloni confessoris.

XII KAL. In Hispaniis natiuitas sanctorum uincentii et Iuliani. In Sardinia natale sanctorum  Luxuri [Luxorii], Traiani. In Gauali uico Minatensi natale sancti Priuati martyris.

XI KAL. Sancti Timothei, qui ab Antiochia ueniens Romam sub Miltiade papa susceptus est in hospitium a Syluestro, qui postea episcopus factus est: qui cum annum totum et aliquot menses ibi predicans multos ad Christum conuertisset, tentus a Tarquinio Urbis prefecto, et longa carceris custodia maceratus cum sacrificare idolis noluisset, tertio cesus, ac grauissimis suppliciis attrectatus, ad ultimum decollatus et iuxta beatum Paulum Apostolum sepultus est. Scriptum in historia sancti Syluestri. Eodem die Augustoduno passio sancti Symphoriani martyris.

X KAL. Passio trium fratrum sub Lysia preside  in prouincia Lycia, ciuitate Aegea, hoc est, Claudii, Asterii, Neonis, quos singillatim preses torqueri precepit, primum Claudium equuleo suspendi, flammas pedibus ex parte laniatis adhiberi, testa acutissima et candela ardente latera eius aduri; Asterium uero fratrem eius similiter iussit in equuleo suspendi, carbones ardentes sub pedibus eius substerni; tertium fratrem eius, hoc est Neonem, iussit in ceruice torqueri, carbones super mitti, et neruis dorsum eius cedere. Mulieres autem, hoc est, Domninam [Donuinam], et Theonillam proiicere in terram, et alapis eas cedi, et capita tondi [tonderi], et sic carbonibus succendi: ad extremum uero corpora eorum sacco inclusa in mare iussit demergi.

IX KAL. Nathale Bartholomei apostoli, qui nomen  ex Syra lingua suscepit, et interpretatur filius suspendentis aquas. Lycaoniam [In Lycaonia] predicauit: ad ultimum in Albano maioris Armenie urbe uiuens a barbaris decoriatus, atque per iussum regis Astyagis decollatus, sicque terre conditus, IX Kal. Septembr.

uIII KAL. Passio Genesii martyris sub imperatore Diocletiano, qui fuit primum sub gentilitate arte mimus, sed postea Christi confessor factus, multis modis a persecutoribus est cruciatus, hoc est fustibus cesus, equuleo suspensus, flammis adustus, nouissime decollatus.

 uII KAL. Natale Herenei [Irenei] et Abundii Rome, quos Deciana persecutione iussit ualerianus in cloaca necari: eo quod corpus beate Concordie in cloacam missum leuauerint, et ipsorum quoque corpus leuauit Iustinus presbyter, et sepeliuit in crypta iuxta beatum Laurentium.

uI KAL. In Gallia Arelato ciuitate depositio sancti Cesarii episcopi. Augustoduno depositio sancti Syagrii episcopi.

u KAL. In Africa depositio sancti Augustini episcopi, qui primo de sua ciuitate propter barbaros Sardiniam translatus, nuper a Luitbrando rege Longobardorum Ticinis [Ticinum] relatus et honorifice conditus est. Eodem die natale sancti Hermetis martyris.

 Iu KAL. In uenusio, ciuitate Apulie, natale Felicis episcopi ciuitatis Tubrozensis, et Ianuarii presbyteri, et Fortunatiani et Septimini, lectorum, qui temporibus Diocletiani in sua ciuitate tenti a Magnelliano procuratore XuIII Kal. Iulii, inde multis diu uinculis et carceribus macerati, et in Asia, et in Sicilia, tandem in occisione gladii consummati sunt. Natale sancte Sabine martyris. Eadem die celebratur decollatio sancti Ioannis Baptiste, qui primo in Samaria conditus, nunc in Alexandria: porro caput de Ierosolymis ad Phenicis urbem Emissam [Edessam] delatum est.

III KAL. Rome natale sanctorum martyrum Felicis et Audacti, Gaudentie uirginis cum reliquis tribus, et depositio Agili abbatis.

 II KAL. Treuiris depositio sancti Paulini episcopi et confessoris, qui cum pro fide catholica a Constantio imperatore filio Constantini exsiliatus fuisset, ibidem requieuit.




SEPTEMBER.

KAL. SEPTEMB. Cennomannis ciuitate Gallie natale uictoris [uictorii] episcopi. Nam dum sanctus Martinus Turonensis episcopus perrexit ad sepeliendum Leporium, pontificem supradicte urbis, et uenisset ad oppidum, respiciens uidit hominem operantem in uinea, eratque clericus, subdiaconi officium adeptus: reuelatumque est sancto Dei eo quod ipse esset successurus in episcopalem locum: uocauitque illum sanctus Martinus ad se dicens illi: »Benedic me,  domine uictor.« Cui ille: »Benedic tu mihi, domine mi, et benedictus sermo tuus.« Sicque iussu sancti uiri secutus est eum, quem, conuocata plebe atque coadunata, ordinauit episcopum, eiusque filium, uictorinum nomine, baptizauit, et secum ad nutriendum ad Dei seruitium tulit: quem etiam post obitum patris defuncti eidem ciuitati ordinauit episcopum.

Iu NON. Lugduno Gallie depositio Iusti episcopi et confessoris cum post diaconatum antistes ordinatus est, tanta puritate, modestia, pietate, patientia, per multos rexit annos, tanta circa pauperes cura, tanta diuinorum mandatorum obseruantia, ut etiam magnificos atque prestantes illos Domini sacerdotes  omni preiret gratia uirtutum, sed ita ingenti gloria sue plebis, populi Domini Ecclesie presideret, usque ad expulsionem eius frementis diaboli exarsit inuidia. Hunc ergo cum seditio populi persequebatur, post multas tribulationes in peregrinationem perrexit atque solo secum comitante puero in Aegyptum peruenit, ibique inter anachoretas strictissimam uitam duxit et nobiliter conuersatus est: quem sanctus Antiochus, presbyter Lugdunensis, pio incitatus officio usque ad uisitandum suum episcopum pergere animo intendit, quem etiam ad se uenturum sanctus Iustus episcopus predixit his qui secum erant. Post aliquot uero dies sanctus Dei migrans de hoc seculo, ossa sua ad sedem suam diuino nutu tranferri promeruit, ibique honorifice sepeliri.

 III NON. In Alexandria, Aristippi episcopi; et in Syria, Antonini pueri annorum uiginti, et Aristonis episcopi, et in Caudis, uitaliani.

II NON. In urbe Cabilonensi natale sancti Marcelli martyris, qui sub Antonino imperatore per Priscum presidem passus est. Nam cum nollet idola adorare, multipliciter torquebatur. Sanctus ergo martyr in animo celesti uirtute roboratus, secundum loca idolorum, ita et supplicia commutabat, equuleis extensa membra catenarum stridore laniat, ignium globibus  urit, et dissolutis ictibus artus exusta corporis elementa iungebant: sed athleta fortissimus, auctoris sui Iesu Christi intra uiscera retinens passionem, gloriosiore certamine triumphabat, et antiquam fidem tormentorum nouitas mutare non poterat.  Hoc semper iniqui persecutoris interrogationi respondens, fieri nequaquam posse ut qui Deum uiuum sensibus recepisset, saxa sensu carentia aut simulacra demonum adoraret; quem nequissimus preses, cum in suppliciis diuini fauoris gratia aduerteret fortiorem, inaudito crudelitatis exemplo, plus quam furore persecutoris insaniens, defodi eum cingulo tenus iussit, sed triduo in laudibus Christi omnipotentis Domini ac Dei sui ore et amore perdurans, interim terris membra terrena commendans, spiritum sanctum emisit ad celos.

NONIS. In portu Rome natale Taurini, Eraculani [Herculani], et in Alexandria, Nymphi et Saturnini, et depositio beati Ingenui episcopi, et in Campania, Quinti. In Galliis, ciuitate uesontione, natale sanctorum  Ferreoli et Ferrutionis.

uIII ID. Zacarie prophete. Rome uia Salaria, milliario ab Urbe quinquagesimo, natale sancti Eleutherii episcopi. In territorio Cappadocie, ciuitate Ructensi, natale sancti Cuttidi [Cottidi], Eugenii episcopi et sociorum eius.

uII ID. Natale sancti Chlodoaldi confessoris. In Campania natale Innocentii, et in Beneuento Ianuarii, Festi, Acuti, et sancti Synoti et Desiderii. Arelato, Gallie ciuitate, natale sancti Augustalis episcopi. Aurelianis ciuitate sancti Euortii episcopi et confessoris, qui post Desinianum ipsius Ecclesie episcopatum meruit; qui etiam diuino nutu per columbe speciem Spiritus sancti electione ad episcopatum  percipiendum dignus ostensus est, sicut in uita eius conscriptum legitur. Hic nobili et sancta conuersatione dies suos compleuit, et miraculis claruit, ipseque diem obitus sui per reuelationem agnoscens, sanctum Annianum episcopum futurum, ne seditio in populo oriretur, prelegit, sicque ad celestem gloriam transiuit. Aedue ciuitate in Galliis, loco Alisiana, natale sancte Regine martyris, cuius gesta habentur.

uI ID. Natale sancte Dei genitricis. Et in Nicomedia, sancti Adriani martyris cum aliis uiginti tribus; et in suburbanis Moguntiacensis Ecclesie natale sancti Disibothi confessoris.

u ID. Rome, Gorgonii martyris et Candidi, Cyrini, Domiciani, Eunoici, Sisinnii, Erachilii, Alexandri,  Ioannis, Claudii, Athanasii, ualentis, Eliani, Melicii, Ecdicii, Acacii, Iubiani, Eliani, Theoduli, Cyrilli, Flauii, Seueriani, ualerii, Chudionis, Sacerdonis, Drisci, Euacii, Iuuenalis, Philoctimonis, Etii, Micalli, Lysimachi, Theophili, Euticii, Xanthii, Aggii, Leontii, Insitii, Gaii, Basilidis. Hi omnes simul quadraginta passi sunt temporibus Licinii imperatoris et Agricolai presidis, et Lysie ducis. Eodem die in Sabinis passio celebratur Iacinthi diaconi et martyris, qui a Luxurio persecutore traditus est consulari Leontio. Hic cum non posset eum compellere ut sacrificaret idolis, misit in ignem, qui statim exstintus est; postea misit eum in aquam, sed sanus ad littus reductus est. Luxurius uero cum a serpente percussus, iuxta quod sanctus uir ei predixerat, tumidus  in uia iaceret: nam serpens cum iuxta arborem preteriret, cecidit per caput eius inter collum et capitium tunice, et sic in uentrem irrupit. Attamen ille impius iussit consulari Leontio ut capitalem sententiam sancto martyri inferret. Sicque corona martyrii sanctus uir migrauit ad Dominum.

Iu ID. Rome depositio Hilari pape, per quem uictorius Ordinem paschalem conscripsit. Eodem die depositio sancti Saluii episcopi, de cuius sanctitate Gregorius Turonensis episcopus scripsit, narrans quod per reuelationem uidisset, diuine uocis euaginatum gladium imminere super regulum , quod Hilpericus rex iussit construi. Cur uisioni ueritas statim secuta est. Nam post dies uiginti duos filii regis in eadem domo obierunt.

 III ID. Rome, Proti et Iacinthi [Hyacinthi], qui erant eunuchi sancte Eugenie uirginis, et cum ea a Romana urbe Alexandriam uenientes ab Heleno episcopo, cui eorum aduentus per uisionem reuelatus est, recepti in monasterio quodam sub uirili habitu inter monachos conuersabantur; postea uero cum Melanthia quedam femina malitiosa Eugeniam sub uirili habitu degentem masculum suspicans, per eam stuprari desiderasset: sed patefacto arcano Eugenia non uir, sed femina esse comperta est: coacta imperiali precepto, cum eunuchis suis Romam rediit: ibi simul cum Basilla uirgine predicti duo eunuchi iussu Gallieni Augusti gladio interfecti sunt. Beata uero Eugenia postmodum, hoc est in uIII Kal.  Ianuarii, pro Christi nomine passa, cum martyrii corona migrauit ad Dominum.

II ID. In Antiochia natale Timothei, et in Pampalia  natale Syri, et in Sicilia ciuitate Cathena [Catana] natale Eupli. Lugduno ciuitate depositio beati Sacerdotis episcopi. In Galliis, ciuitate Augustoduno, depositio beati Euantii episcopi.

ID. In Gallia, ciuitate Turonis, depositio Lidorii episcopi.

XuIII KAL. OCTOB. Sancti Cornelii episcopi, cui primo os cum plumbatis cesum, et sic decollatus est cum aliis uiginti uno promiscui sexus, et Cerealis miles cum uxore sua Sallustia, quam Cornelius ab infirmitate sanauerat. Passus sub Decio: hic Cornelius  temporibus suis rogatus a quadam matrona Lucina corpora apostolorum beati Petri et Pauli de catacumbas leuauit noctu: primum quidem corpus beati Pauli beata Lucina accepit et posuit in predio suo uia Ostiensi ad latus, ubi decollatus fuit: beati uero Petri corpus beatus Cornelius accepit episcopus, et posuit iuxta locum ubi crucifixus est, inter corpora sanctorum in templo Apollinis in monte Aureo. In uaticano palatii Neroniani, III Kal. Iulii. Eodem die natale sancti Cypriani episcopi, qui sub ualeriano principe post longum exsilium detruncatione capitis martyrium consummauit, sexto milliario a Carthagine iuxta mare. Et depositio sancti Materni episcopi. Eodem die exaltatio est sancte crucis.

XuII KAL. Passio Nicomedis martyris: eodem die  natale sancti Apri episcopi, et Leobini confessoris. In Alexandria natale sancti Serapionis, Leontii: et Ancyra Galatie natale sancti Seleuci, ualerii et Cyrionis: et in Tomis Stratonis et Macrobii; et in Nuceria in Campania natale Constantis, et in Anquira [Ancyra] natale Pauli episcopi; et in territorio Cabilonense, castro Nortio, natale sancti ualeriani martyris. Lugduno Gallie depositio Albini episcopi.

XuI KAL. Natale sancte Euphemie uirginis, que martyrizauit sub Diocletiano imperatore, proconsule autem Prisco, in ciuitate Chalcedone, que tormenta et carceres, uerbera et argumenta rotarum, ignes et pondera lapidum angularium, bestias et plagas uirgarum, serras acutas et sartagines ignitas, rursum morsum bestie pro Christo superauit, et ad mille  passus ciuitatis Chalcedonis, sepulta est a patre suo Philosophrone senatore. Eodem die passio martyrum Lucie et Geminiani celebratur, qui sub Diocletiano et Maximiano imperatoribus passi sunt. Igitur Lucia erat permanens in uiduitate per annos triginta et sex. Erant autem omnes anni uite eius septuaginta quinque, ut in libello passionis eius scriptum reperitur. Hec per Euprepium filium suum apud imperatores prodita, eo quod Christiana esset, tenta est et in uinculis posita, de suppliciis uariis que ei persecutor ingessit, erepta est. Nam carcerem in fluuium conuertit, ipsaque uerberibus applicata, nichil sensit: imo cedentem se lapideum fecit, templum deorum ex gemmis et auro fabricatum ruere a fundamentis  fecit, ignem exsuperauit, picem et plumbum in aquam conuertit. Nec in his penis ledi potuit: imo Geminianum socium passionis sue acquisiuit, cum quo persecutoribus fortiter ueritatem predicans ad extremum per Apophrasium presidem decollari iussi sunt, et sic ad regnum celeste migrarunt.

Xu KAL. In Britannia, Socratis et Stephani. Et in Gallia prope ciuitatem Traiectum [Mestricht] in uilla Liudouico, passio Landeberti episcopi, qui ab infantia Dei seruitio mancipatus fuit. Hic septem annos uitam sanctam agens inter monachos habitauit. Postquam autem Faramundus de sede pontificali depositus est, et eiectus de prouincia Traiectense, tunc agmina clericorum, et uulgus populorum una pariter uoce ingenti postulabant Dominum ut pastorem eorum  dominum Landebertum recepturi essent, quem, consentiente Pipino tunc principe, ad propria recipere meruerunt: ibique per plures annos in Ecclesia Dei nobiliter uixit. Hunc uero Dodo domesticus iam supradicti principis Pipini machinatione pessima occidi fecit. Ipse uero per innocentem mortem ad Dominum migrauit.

XIu KAL. Mediolano depositio Eustorgii episcopi et Satyri. In Chalcedonia natale Trophimi et in Nicomedia natale Iociani.

XIII KAL. In Neapoli Campanie natale sanctorum Ianuarii, Beneuentane ciuitatis episcopi, cum Fossio [Sosio] diacono Mesenatis [Misenatis] ciuitatis, et diacono suo festo, et lectore suo Desiderio, qui post uincula et carceres capite sunt cesi in ciuitate Puteolana  sub Diocletiano principe, iudice Dracontio: qui cum ducerentur ad mortem, uiderunt inter alios Proculus Puteolane ciuitatis diaconus, et duo laici, Eutyches et Acutius, et interrogauerunt quare iusti occidi iuberentur: quos iudex ut uidit Christianos, iussit decollari cum illis. Sic omnes septem pariter sunt decollati, et tulerunt noctu corpora Christiani, et Neapolitani Ianuarium posuerunt iuxta ciuitatem in basilica Mesenate [Misenate], Sossium eque in basilica Puteolani; Proculum, Eutychen et Acutium iuxta basilicam sancti Stephani; Festum et Desiderium Beneuentani collegerunt [a 1Kb] .

XII KAL. In Cyzim natale sanctorum Fauste uirginis et Euilasii sub Maximiano imperatore: quam idem Euilasius cum esset primus palatii iussit decaluari  et tradi ad turpitudinem, deinde torqueri ac suspendi: quo tempore coruscatio de celis facta multos ministrorum percussit: deinde iussit loculos afferri, et eam immissam ac fixam, quasi lignum secari mediam; sed non eam carnifices serris ledere ualebant: que inter stupens Euilasius Christo credere cepit; et hoc ubi imperatori nuntiatum est, misit prefectum, qui eum suspensum fortiter torqueret: qui etiam iussit Faustam nudam et sine maforte [Sic ms.] educi de carcere, et ei caput terebrari ac clauos infigi, cui postmodum non solum caput et facies; sed et pectus et totum corpus usque ad tibia, clauis impletum est. Post hec et sartaginem igniri iussit,  sed hec illa psallente refriguit. Hec interueniens uox de celo uocauit eos, et sic tradiderunt spiritum. Erat autem Fausta annorum tredecim, et Euilasius octoginta.

XI KAL. Natale sancti Matthei euangeliste in Aethiopia, qui cum ibi predicaret uerbum Dei, et multos ad fidem Christi conuerteret, nouissime spiculator missus ab Hirtaco rege, qui eum gladio feriebat, efficiens martyrem Christi.

X KAL. Sanctorum martyrum Thebeorum Mauricii, Candidi, Exsuperii, et sancti Emmerammi martyris.

IX Kal. Natale sancti Sosii diaconi Mesenatis [Misenatis] ciuitatis in Campania, qui cum esset annorum triginta, martyr cum beato Ianuario Beneuenti  episcopo capitis decollationem suscepit, tempore Diocletiani imperatoris. Is cum tempore quodam legeret in ecclesia Mesenate [Misenatis] ciuitatis, presente episcopo Ianuario, frequenter enim eum pro sanctitate et prudentia eius uisitare consueuerat, uidit subito idem episcopus de capite eius flammam exsurgere, quam nemo alius uidit, et pronuntiauit eum martyrem futurum, et post non multos dies item diaconus tentus et in carcerem missus est: ad quem uisitandum cum uenisset episcopus cum diacono suo Festo et lectore suo Desiderio, et ipse cum eis simul tentus ac pariter omnes cum aliis tribus occisi sunt. Eodem die natale Thecle in Oriente Iconio ciuitate, que a Paulo apostolo instructa in confessione Christi ignes ac bestias deuicit, et  post multa certamina ac doctrinam multorum, ueniens Seleuciam requieuit in pace. Item eodem die Rome passio Lini pape, qui post apostolos primus cathedram episcopalem ibi tenuit annos undecim, menses septem, dies tredecim.

uIII KAL. Conceptio Ioannis Baptiste, et in Augustoduno natale Andochii presbyteri, Thyrsi diaconi, et Felicis, qui a sancto Polycarpo episcopo ab Oriente directi ad docendam Galliam sub Aureliano principe sunt gloriosissime coronati: siquidem flagellis cesi, in ultimo tota die inuersis manibus suspensi, in ignem missi, sed non combusti. Tandem uectibus colla feriuntur, ubi Symphorianus tunc uiginti annorum, qui postea passus est, semper uigilias et orationes agebat. Eodem die depositio Solemnis  episcopi, qui ab infantia Dei seruitio deuotus fuit, qui etiam miraculis claruit. Nam cum quadam die itineris sui proficisceretur callem, obuium habuit hominem a natiuitate cecum, surdum et mutum, quem complexus collo osculauit, et cito sanum reddidit. Hic etiam cum defuncto Carnotensi urbis episcopo electus est ad episcopatum, quem ergo inuitus accepit. Ludouicum uero regem adhuc paganum, qui eodem tempore Francis imperabat, cum uellet contra Gothos in bellum pergere, signo crucis in corde et in pectore armauit, et sic uictoria de hostibus potitum, ac domi reuersum simul cum sancto Rhemigio Rhemensium urbis episcopo, diuina  fauente uirtute, cum gratie alacritate baptizauit; et cum eodem trecentos septuaginta nobiles satrapas sacro fonte regeneratos in Spiritu sancto adoptionis parturiuit filios: sicque memoratus sanctus Dei tres olympiadas gerens in episcopatu de hac luce migrauit ad Christum. Rome natale Priscille et Liberi episcopi et confessoris. Lugduno Gallie depositio sancti Lupi episcopi.

uII KAL. Natale sancti Firmini martyris. In Asia natale Bardomiani, Eucarpi et aliorum uiginti sex.

uI KAL. Sanctorum martyrum Cypriani episcopi, et Iustine, quorum Iustina sub Diocletiano multa propter Christum perpessa, ipsum quoque Cyprianum, cum esset magus, et magicis suis eam dementare conaretur, conuertit ad Christum, cum quo iam  episcopo et nobili doctore facto, martyrizauit sub Claudio principe.

u KAL. Cosme et Damiani sub persecutione Diocletiani et Maximiani, preside eius Lysia in ciuitate Aegea; qui post multa tormenta, uincula et carceres toleratos, post mare et ignes, crucem, lapidationem et sagittas diuinitus superatas, capite plectuntur.

Iu KAL. Rome natale Stactei, et in Africa, Martialis, Laurentii et aliorum uiginti. Antissiodoro depositio sancti Alodi episcopi. In Gallia ciuitate Genua depositio Saloni [Salomonis] episcopi. Eodem die in Germania depositio Leobe uirginis, que in Britannia insula ex Saxonum gente nata, uirginitatis propositum in monasterio posita nobiliter seruauit, postea uero a sancto Bonifacio archiepiscopo  Moguntiacensis Ecclesie in Germaniam aduocata, ut famulas Dei in monasteriis Germanie diuinis Scripturis instrueret: ubi non solum multa miracula uiuens fecit, imo post obitum in Bochonia silua, hoc est in monasterio Fulda, iuxta decretum sancti Bonifacii sepulta, non paucis miraculis sanctitatem suam declarauit.

III Kal. Dedicatio ecclesie sancti Angeli Michelis in monte Gargano. In Thracia ciuitate Eraclea natale Euticii [Eutichii] Plauti: Antissiodoro depositio Fraterni episcopi.

II Kal. In Bethlehem Iude, depositio Hieronymi presbyteri, cuius uita et doctrina ubique in Ecclesiis Christi laudabilis exstat; quomodo diuinos libros ex lingua Hebrea in Latinam transtulit, propheticosque  libros sensu allegorico exposuit. Cum autem octoginta et octo annorum dies expleuit, uitam presentem deserens, ad eternam requiem emigrauit.




OCTOBER.

KAL. OCTOB. In Galliis, ciuitate Antissiodorense, depositio sancti Germani episcopi Rhemis ciuitate, Remedii episcopi. Adratis [Attrebatis] ciuitate beati uedasti episcopi. Ganda monasterio, sancti Babonis episcopi. Quorum omnium conuersationes et gesta miraculis plena conscripta habentur. Eodem die natale Fronti [Frontonis] episcopi et confessoris, terminibus [terminis] urbis Petrocorice [Petragorice] ex loco qui dicitur Linicasio felicem [felix] luminis  sumpsit exordium. Sicque deuotus in seruitio inter monachos habitans multis uirtutibus claruit, et multos ad fidem Christi conuertit: ad extremum uero post sacros labores, qui per insignia uirtutum eius claruerunt, a presenti tribulatione ad eternam migrauit requiem.

uI NON. OCTOBRIS. In Galliis natale sancti Leudegarii episcopi et confessoris. In Nicomedia, sancti Eleutherii.

u NON. Apud antiquos Saxones natale duorum Hewaldorum presbyterorum, qui cum Wilibrordo episcopo uenientes in Germaniam transierunt ad Saxones, et cum predicare Christum ibi cepissent, comprehensi sunt a paganis et sic occisi sunt: ad quorum corpora noctu diu multa lux apparens, et  ubi essent et cuius essent meriti declarauit. Eodem die passio sancti Leutgarii Augustodunensis episcopi celebratur, qui Christianorum regum temporibus effectus est martyr, hoc est, Ludharii regis, et Theodorici fratris eius, nec non et Hiltrici, per factionem malitiosam Eburwini, qui maiordomus fuit, crudelissimis tormentis afflictus oculorumque effossione cruciatus: ad extremum gladio peremptus est, post cuius martyrium multis miraculorum signis Dominus reliquias ipsius glorificauit.

Iu NON. In Aegypto, Marti et Mauriciani. Rome, Marcelli episcopi; et in Africa, Audacti. Antissiodoro depositio Marsi presbyteri.

III NON. In Sicilia natale Eutici [Eutychii] et aliorum triginta. In Galliis, ciuitate ualentia, depositio  beati Apollinaris episcopi. Et in Galliis, ciuitate Antissiodoro, natale sanctorum germanorum Firinati diaconi, et Flauiane, uirginis Deo sacrate.

II NON. Depositio sancti Marci episcopi; et in Apulia, Casti et Aemili [Aemilii]. In Galliis, ciuitate Agenno, natale sancti Fidei martyris. In ciuitate Antissiodoro depositio Romani episcopi.

NON. OCT. Passio sanctorum martyrum Sergii et Bachi, qui sub Maximiano imperatore pro Christi nomine passi sunt. Nam Sergius primicerius et princeps erat gentilium, amicus imperatoris. Beatus uero Bachus secundicerius erat eiusdem schole gentilium. Hi ergo ab Antiocho duce pro Christi nomine, iussu Maximiani imperatoris, passi sunt: ita ut Bachus dum extensus crudis flagellis cederetur emitteret  spiritum. Sergius uero post multa tormenta gladio cesus est, et sic migrauit ad Christum.

uIII ID. OCT. Natale Reparate uirginis et martyris, que passa est in Cesarea, urbe Palestine, sub Decio preside. Hec cum nollet idolis sacrificare, primo adhibita est illi olla plumbo feruente impleta: postea abscisse sunt illi mamille, et lampades ardentes adhibite; deinde in caminum ignis ardentis missa est: que cum in nullo ibi fuisset lesa, ad extremum decollata est, et continuo de collo eius exiuit columba alba; cuius corpus rapuerunt Christiani, et conditum aromatibus sepelierunt.

uII ID. In Parisio passio Dionysii episcopi et martyris, Eleutherii presbyteri et Rustici diaconi: quos  [a 1Kb] referunt a Clemente papa in Galliam ad predicandum uerbum Dei missos et ibidem martyrizatos. Eadem die natale est Domnini martyris, qui sub Maximiano imperatore propter fidem Christi decollatus est iussu ipsius imperatoris: hic post martyrium suum multa miracula fecit in sanitate infirmorum et debilium.

uI ID. In Britannia, Paulini Eburaci episcopi.

u ID. In Gallia, ciuitate Turonis, depositio uenantii abbatis et confessoris.

Iu ID. Rome natale Hedisti [Edistii], et in Syria Eustati [Eustachii] presbyteri, et Eucaristi, Burri, Bonati; et in Campania, Patrie Fortunate .

III ID. In Hispanis natale Fausti, Marci et Adrie; et in Chalcedonia, Marcelli; et in Alexandria,  sancti Anastasii episcopi.

II ID. Natale sancti Callisti pape, qui in persecutione Alexandri imperatoris diutius in carcere fame cruciatus, et quotidie fustibus cesus, per uisionem a presbytero suo Calepodio, qui antea martyrium consummauerat, confortatus et consolatus est. Qui in carcere eodem positus, quemdam militem, nomine Priuatum, ab ulcerum dolore ac feditate simul curauit. Quod audiens Alexander, ipsum quidem militem fecit plumbatis deficere, beatum uero Callistum per fenestram domus precipitari, et ligato ad collum eius saxo, in puteum demergi, et in eum per rudera cumulari. Post dies uero quatuordecim presbyter eius Asterius, cum clericis noctu ueniens, leuauit corpus et sepeliuit in cemeterio Calepodii II  Id. Oct. Eodem die, Corduba ciuitate, sancti Lupi, Aurelie. Lugduno Gallie translatio corporis Iusti episcopi et confessoris.

ID. Gallis in Colonia Agro Pinensi natale Maurorum; et in Capua, Libuli, et sancte Fortunate in patrias [Forte, imperatricis.].

XuII KAL. Nou. Depositio sancti Galli confessoris. In Asia natale Ceree et aliorum ducentorum septuaginta.

XuI KAL. In Nicomedia, Alexandri. In Mauritania, Nini, uicturii, Nobilitani, Mauriani, Lucii, Mittini et Crescentiani.

Xu KAL. Sancti Luce euangeliste, qui fuit Syrus Antiochensis, arte medicus, discipulus apostolorum,  postea Paulum secutus usque ad confessionem eius, seruiens Domino sine crimine, neque uxorem unquam habens, neque filios, septuaginta quatuor annorum, obiit in Bithynia plenus Spiritu sancto; et Rome sancte Triphonie, uxoris Decii Cesaris, que, uiro suo post interfectionem beatorum Xisti et Laurentii diuinitus punito, petiit se baptizari cum filia Decii Cyrilla a Iustino presbytero, et alia die defuncta est, ac iuxta sanctum Hippolytum in crypta sepulta.

XIu KAL. Natale sancte Pelagie, que primum fuit sub gentilitatis ritu meretricis officio functa, et  mundanis illecebris dedita: postea uero per gratiam Dei, et sancti Nononis [Nonni] episcopi dogmata ad fidem Christi conuersa, et ab eodem episcopo baptizata, totam substantiam et supellectilem suam pauperibus erogauit: ipsaque cilicio induta, et uili indumento uestita, in peregrinationem perrexit, et in Ierosolymis sub uirili habitu monasticam uitam duxit. Construxerat enim sibi paruulam cellulam in monte Oliueti, ubi Dominus celum ascendit, et ibi uitam presentem finiuit, atque ad uitam eternam feliciter migrauit.

XIII KAL. Natale Simplicii, cuius castitas et uita miraculis probata multorum salutis causa fuit, ita ut trium millium hominum multitudo gremio genitricis Ecclesie exciperetur, ac uitalis lauacri fonte dilueretur.

 XII KAL. Sancti Patris nostri Hilarionis, cuius uitam Hieronymus uirtutibus plenam conscripsit. Eodem die natale sancti Asterii presbyteri Callisti, qui cum corpus eius eleuatum de puteo sepelisset, post dies tres audiens hoc Alexander imperator, precepit eum per pontem precipitari. Cuius corpus inuentum est et a quibusdam Christianis in eadem ciuitate sepultum. Scriptum in passione sancti Callisti pape.

XI KAL. In prouincia Thracie et in Adrianopolitana ciuitate passio Philippi episcopi, et Seueri presbyteri, atque Hermetis diaconi, qui persecutione seuiente Christianorum ecclesias claudere et spoliare iussu imperatoris per iniquos presides contradicebant, et ob hoc per Passum presidem, nec non et  Iustinum, multis tormentis afficiebantur, hoc est carceribus, uinculis, flagellis, ad ultimum uero flammarum incendio, sed Domini uirtute roborati usque in finem in confessione nominis eius perseuerauerunt.

X KAL. uenantii abbatis, qui, spreto seculi luxu et nuptiis carnalibus, elegit monasticam uitam, qua Deo soli seruiret. Nam cum in monasterio sancti Martini abbatis officio functus die Dominica, oratione expleta, reuerteretur, super bacellum sustentatus, in medio confessoris atrio erectis auribus oculisque ad celum diutissime attentus stetit immobilis. Deinde motus a loco cepit dare gemitus ac suspiria longa producere, interrogatusque a suis quid hoc esset, aut si aliquid fuisset diuinum intuitus,  enarraret, respondit: »ue nobis inertibus et pigris, ecce iam in celo missarum solemnia expediuntur, et nos segnes nec inchoare cepimus huius ministerii sacramentum. uere, inquit, dico uobis quod ego audiui uoces angelorum in celis sanctos in laude Domini proclamantes,« et dicto citius in monasterio missarum solemnia cepit explere. Sed nec illud preteribo, quod quadam uice dum iuxta consuetudinem, ut supra diximus, de basilicis, quas orationis gratia adierat, repedaret, et in basilica ad missas Dominice orationis uerba decantarentur, cum illi dixerunt: Libera nos a malo, audiuit e tumulo cuiusdam  uocem dicentem similiter: Libera nos a malo, quod non sine perfectionis merito censetur, ut hec meruisset audire. Postea multa miracula gessit, magnarum uirtutum gratia pollens, impletoque uite presentis curriculo uitam percepturus eternam, emigrauit ab hoc seculo.

IX KAL. In Nicomedia natale Seueri et Dorothei. In Cesarea Cappadocie natale Longini.

uIII KAL. Passio martyrum Christi Chrysanti et Darie, qui sub specie coniugii castitatem seruauerunt perpetuam. Nam Chrysantus Dariam a gentilitatis errore et magica superstitione conuertit ad fidem Christi, et sic inter uaria tormenta, que a Numeriano imperatore [a 1Kb] primum Claudius tribunus penis eos afficiebat, sed per uirtutem Dei et orationes  sanctorum conuersus est ad fidem Christi, qui etiam martyr Christi simul cum uxore et liberis meruit fieri. Postea uero per Celerianum quemdam carcere et penis traditi, et ad extremum in foueam profundam submersi, sanctas animas ad celestia regna miserunt. Similiter eodem die Crispinus et Crispinianus sub Maximiano et Diocletiano imperatoribus in Suessionis ciuitate per Ritiouarum tyrannum Christi martyres effecti sunt. Nam idem Ritiouarus preclaros martyres extensos ad trocleas cedere fustibus iussit. Deinde iussit sudes in ungulis eorum mitti, et loros singulos de dorso tolli, sed ab hac pena diuino auxilio liberati sunt. Tunc Ritiouarus, furore insaniens, molas ad singulorum colla iubet suspendi, et hiemis tempore in fluuio  cuius uocabalum est Axona, uelut sub glacie demergi; at illi, scuto diuine protecti uirtutis, dicebant leti: Supra aquam refectionis educabis nos, Domine ; sed famulante creatura sua Deo, martyres eius nec aqua mergere, nec petra premere, nec frigus potuit stringere; sed potius quasi estiuis lauacris delectati, proiecto molari onere, ad alteram natantes illesi peruenerunt fluminis ripam. Hoc uiso Ritiouarus miraculo, instigante diabolo exagitatus ira, iussit eos rursus uinctos custodire, et plumbum iniectum igni liquefieri, in quo martyres sanctos consumendos demergeret: sed quos quia Christi dextera protegebat inuicta, illesos reddidit ignis: quibus hec operantibus exsiliens gutta plumbi feruentis in oculum Ritiouari,  graui illum dolore crucians, excecauit: at is fremens, insania possessus, dum medelam corporis animeque debuit implorare, mortem sibi accelerauit insaniens. Nam picem, adipem oleumque simul iussit feruere, et sanctos denuo martyres in eam precipitari, quasi consumendos pena precepit. At ubi ministri obtemperantes perfecerunt cuncta que sibi ab impio fuerunt imperata, sancti martyres, spei sue immobiliter incumbentes, alacres fiducialiter Deo in oratione dixerunt: »Potens es, Domine Deus noster, de illatis nos ab impio liberare tormentis. Et sicut nos uoluisti per confessionem tui sancti nominis pati, ita ad confusionem diaboli et satellitum  eius ab hac etiam pena illesos educere.« Mox oratione finita, eduxit eos angelus Domini sine dolore ab igne. Tunc uidens se inimicus nichil illatis aduersum Christi martyres preualuisse suppliciis, sese concite furens Ritiouarus precipitauit in ignem, et ita morte pessima uitam finiuit indignam. Nam Maximianus, mox audita satellitis sui Ritiouari perditione, utrumque Crispinum uidelicet ac Crispinianum gladio punire precepit, qui iam iamque imminente ceruicibus suis gladio gratiarum Domino actionem persoluentes, uitam presentem felici morte finierunt. Ipso die Rome, uia Salaria, quadraginta sex militum, qui simul baptizati a Dionysio papa, et mox, iubente Claudio imperatore, decollati sunt. Ibi sunt et alii martyres centum uiginti unus, inter quos  fuerunt quatuor milites Christi, Theodosius, Lucius, Marcus et Petrus. Scriptum in passione sancti Sixti.

uII KAL. In Nicomedia natale Luciani, Flori [Florii], Heraclide et Martiani.

uI KAL. uigilia apostolorum Simonis et Taddei. In Sardinia natale Proti et Ianuarii; et in Phrygia, Eumeni et Cononis, Diodori et Metrouii.

u KAL. uigilia apostolorum Simonis et Thaddei; et Rome, sancte Cyrille, filie Decii Cesaris, que sub Claudio principe iugulata et necata est gladio, et sepulta a Iustino presbytero, cum matre sua, iuxta sanctum Hippolytum.

Iu KAL. In Lucania sancti Iacinthi, Quintini, Feliciane, Lucini [Hyacinthi, Quincti, Feliciani et  Lucii].

III KAL. Rome natale sancti Pontiani pape et martyris, qui ab Alexandro imperatore, cum Hippolyto presbytero in exsilium est deportatus in Sardiniam insulam, ubi est defunctus.

II KAL. In Galliis sancti Quintini, qui sub Maximiano imperatore martyrium passus est, et post annos quinquaginta duos inuentum est, reuelante angelo, corpus eius, et sepultum IIX Kal. Iulii.




NOuEMBER.

KAL. NOuEMB. In castro Diuionensi natale Benigni presbyteri, qui cum Andochio compresbytero et Thyrso diacono missus est a sancto episcopo Polycarpo ab Oriente in Galliam tempore Aureliani, qui,  predicatione eius comperta, uinctum eum et cesum ad se adduci precepit, et audita sermonum eius constantia neruis durissimis eum cedi fecit, et Terentio comiti superandum tradidit, a quo ad trochleas extensus est, et cesus, ac rursum carceri mancipatus, mane idola orando destruxit, et reductus est in carcerem, cui subulas decem calentes in manibus infixerunt, et a plumbo remisso pedes in lapide perforato fixerunt, et canes duodecim feroces cum eo incluserunt per sex dies, et attulit ei angelus panem celestem, subulas abstulit, et eum de plumbo ac ferro eripuit. Post hoc collum eius uecte ferreo tundi et corpus lancea forari iubetur: quo facto columba  niuea de carcere, Christianis aspicientibus, ad celos ascendit, et odor suauissimus quasi paradisi secutus est: discedente Aureliano a loco, superuenit Leonilla, et conditum aromatibus corpus non longe ab ipso carcere sepeliuit. Eodem die natale sancti Cesarii diaconi et Iuliani presbyteri; qui uidelicet Cesarius tempore Claudii imperatoris ueniens ex Africa ad Terracinam Campanie ciuitatem, dum contra idololatras proclamaret in publico, tentus est a Firmino pontifice et in custodiam reclusus, ubi diebus multis maceratus deinde traditus est Leontio consulari Campanie. Quem ille cum uerbis superare nequiret, iussit uinctum ante carpentum suum ducere, ligatis manibus, nudum usque ad templum Apollinis: quo cum peruenissent, ad orationem eius  corruit templum, et occidit pontificem Firminum; post hec reclusus in carcere a Luxorio primo ciuitatis, fuit ibi annum et mensem unum. Deinde eductus in foro, a Deo dum oraret celesti luce circumdatus, ut ipse Leontius crederet, et Cesarium, qui erat nudus, sua chlamyde indueret, et baptizaretur, ac corpus ac sanguinem Domini acciperet de manu Iuliani presbyteri, nec mora, dicta super eum oratione, spiritum tradidit III Kal. Nou. Tunc Luxorius iussit Iulianum et Cesarium mitti in saccum et precipitari in mare: qui eodem die reiecti sunt ad littus et sepulti ab Eusebio seruo Dei, iuxta urbem Terracinam; et idem Eusebius postea martyrium passus est cum Felice presbytero. Eodem die depositio Seuerini monachi de Tiburtina ciuitate. Ipsa  die memoria celebratur omnium sanctorum, quod constituit Bonifacius papa, qui delubrum uetustum, quod ab antiquis Pantheon uocabatur, concedente Focato [Phoca] Cesare, in honorem sancte Marie uirginis et omnium sanctorum dedicauit. Item in eodem die in monasterio Fulda dedicatio ecclesie sancti Bonifacii, et translatio corporis eiusdem sancti martyris.

Iu NON. In Africa natale Publii, uictoris, Hermetis, Iusti et Papie.

III NON. In Cesarea Cappadocie natale Germani, Domnini, Theophili, uitalis, Iusti et Eremitis. Eodem die depositio sancti Permenii [Firmini] confessoris.

II NON. Augustoduno depositio beati Proculi episcopi.  Rotenus [Ruthenis] Gallie natale sancti Amantii episcopi. In Galliis Beturicas [apud Bituricas] depositio sancti Inlusoris pueri et confessoris; et in Nicea, Domnini. In Africa natale Primi, Cesarii, Gregorii, Porsiri, Amantis, Saturini, uicturine, Perpetue.

NON. NOuEMB. In Tarracina, Campanie ciuitate, natale sanctorum Felicis presbyteri et Eusebii monachi, tompore Claudii imperatoris: qui uidelicet Eusebius cum sepelisset sanctos martyres Iulianum et Cesarium, et ad sepulcra eorum orans ac ieiunans multos conuerteret ad fidem, quos Felix presbyter baptizabat: tenti sunt ambo a Leontio filio  Leontii consularis ob eam maxime causam quia Cesarius patrem eius Christianum fecisset, et ad forum ducti, nec superati, inde in carcerem reclusi, et nocte eadem cum sacrificare nollent decollati, atque in fluuio sunt iactati; quorum corpora uenerunt usque ad mare, et reiecta sunt ad littus, atque a presbytero quodam de Capua, nomine Quarto, inuenta, qui ea mox imposita uehiculo duxit in casam suam, et curiose querens etiam capita inuenit, ac iuncta corporibus sepeliuit iuxta sanctum Cesarium.

uIII ID. NOuEMB. Depositio Wilbrordi episcopi de gente Anglorum, uiri sanctissimi et miraculorum gratia insignissimi, qui a Sergio papa Rome ordinatus in Germaniam ad predicandum uerbum Dei  est destinatus, ibidemque quieuit in pace.

uII ID. In Africa natale Rogati, Donati, Iulie, Ianuarii. Eodem die natale sancti Rufi, episcopi urbis Metensis et confessoris, qui translatus est a predicta urbe, consentiente Drogone presule, in Wormatiensem pagum, in uillam que uocatur Oterheim, temporibus Ludarii imperatoris et Ludouici regis, ubi etiam sanctitas eius multis uirtutibus claruit [a 1Kb] .

Iu ID. Rome depositio sancti Leonis episcopi. In Antiochia natale Demetrii episcopi, Amnesi, Eustachii [Aniani, Eustosii] et sociorum eius. Aurelianis depositio beati Minitoris [Minitoris] episcopi.

III ID. Depositio beati Martini Turonensis archiepiscopi et confessoris, cuius uita et doctrina per miracula  que Dominus per eum fecit, pene omnibus fidelibus claret, nec necesse est aliquid hic inde a nobis commemorari, quia ipsius uitam, uirtutes et signa Sulpicius Seuerus luculento sermone manifeste descripsit; nec non et Gregorius, eiusdem urbis episcopus, in Miraculorum libris plenissime disseruit. Eodem die passio celebratur Menne martyris, qui militiam terrenam deserens, eo quod Diocletianus imperator seuitia Christianos cogeret idola colere et deos falsos adorare, sanctus famulus Dei primum in eremum secessit, ac ibi Domino instanter seruiuit. Postea uero cum gentiles natalem diem predicti imperatoris celebrarent, uenit in ciuitatem, et increpauit superstitiosos cultores idolorum de uanitate sua. Per Bagasium principem multis tormentis  afflictus est, et eum a Christi fide auertere uoluit, et in errorem gentilium atque ad militiam terrenam reducere. Sed Christi martyr penitus hoc contradixit. Tunc preses iussit eum primum in stipite tensum neruis taurinis cedere, ita ut sanguis e corpore eius fluens in circuitu terram repleret; postea iussit fieri spinas ferreas, et precepit ligari ipsum sanctum martyrem Mennam, et super easdem trahi. Tunc preses iussit eum contra humeros diutissime cedi; deinde lampades ardentes mandauit supponi corpori eius: allato autem igne et supposito ei per duas ferme horas nullum uerbum ad presidem dixit, sed tantum clamabat ad Dominum dicens: »Christe  Deus, adiuua me;« nouissime uero cum nullo modo eum preses a Christo separare posset, iussit eum decollari. Sicque feliciter sanctus Dei relinquens presens seculum ad celeste regnum transiuit.

II ID. In Africa [Asia] natale sanctorum Inauruli, Publi [Aurelii et Publii]. In Cesarea Cappadocie natale sanctorum Germani, Theophili, Cesarii et sancti Eusebii.

IDIB. In Turonis ciuitate Gallie depositio sancti Bricci [Britii] episcopi et confessoris, qui fuit successor sancti Martini in episcopatu.

XuIII KAL. DECEMB. In Heraclea, ciuitate Thracie, natale sancti Clentini et Theodote, Filomini [Clementini, Theodoti, Philomeni], Eracli, Martialis, Donati et aliorum multorum sanctorum.

 XuII KAL. In Africa natale sanctorum Secundi, Fidentiani, uarici et Martialis.

XuI KAL. In Capua natale Augustini, et in Africa uitalis, Ianuarii. Lugduno Gallie depositio sancti Euceri [Eucherii] episcopi.

Xu KAL. Sancti Patris nostri Gregorii miraculorum factoris. Et in Aurelianis, ciuitate Gallie, depositio sancti Aniani episcopi et confessoris.

XIu KAL. Passio sancti Romani martyris, qui sub Asclepiade prefecto gloriam sacri martyris adeptus est. Nam predictus Asclepiades cum uellet sanctum Romanum a fide Christi auertere et in paganicum errorem redigere, ualidis tormentis illum afficiebat: ipse autem in fide recta et confessione uera permanebat. Ascitus etiam fuit in testimonium paruulus  infans, ut ipse ostenderet in professione sua utrum Christus Dei Filius an falsi dii adorandi essent; ad hoc infans respondit, Christum Dei Filium adorandum, non falsa numina deorum. Iussit memoratus prefectus ipsum infantulum ualide tractari, sed tamen eum uincere non potuit nec in errorem seducere. Tunc Asclepiades iussit Romanum simul cum infante in carcerem mitti et postera die in ualidum ignem proiicere, sed pluuia nimia a Deo missa illum exstinxit. Ob hoc iratus preses infantulum iussit iugulari, Romano uero linguam abscindere. Sed Dei gratia post lingue abscissionem laudes Deo incessanter cecinit, et in Christi confessione perseuerauit. Quod cum nuntiatum esset Maximino, genero Diocletiani, iussit eum in carcerem mitti et ibi per  noctem strangulari. Sicque sanctus Christi martyr octauo decimo die Nouembri mensis ad celestia regna migrauit.

XIII KAL. In Cesarea Cappadocie natale Maximi, Muciani, Neophyti et aliorum quadraginta.

XII KAL. In Heraclea natale Bassi, Dionysii; et in Cappadocia Cesarea, Agapeti [Agapii].

XI KAL. [a 1Kb] Mauri martyris, qui ab infantia Christianus fuit, orationibusque et ieiuniis Christum Dominum deprecabatur, eleemosynis uiduis et egenis frequenter impensis non minuebat. Cumque hoc  per omnes dies uite sue perageret, nutu Dei Spiritus sanctus immisit in sensum eius ut monasterium ingrederetur. Cum ergo non multo tempore ibidem habitaret, ita cepit ab uniuersis fratribus diligi, ut ueluti patrem eum omnes uenerarentur. Cumque complesset annos octodecim agens uitam monachorum, introiuit in sensum eius desiderium ut sancti Petri apostoli sedem aduisitaret; et proficiscens, Deo auxiliante, Romam peruenit, et cum omnia didicisset mysteria, uel regulam Ecclesie, multo magis in urbe Roma cepit Christianis et egenis consueta prebere solatia. Cum uero illic demoraretur annis tribus, eodem tempore quo imperium obtinuit Numerianus impiissimus, et cepit per ciuitates uel prouincias suas precepta arguenter  dirigere, ut si quis Christianus inuentus fuisset, et non diis immolaret, diuersis suppliciis maceratus morti traderetur. Ipso namque in tempore cum prefecturam Rome promeruisset Celerinus, et ipse idolis deditus diu requisisset per omnes ciuitates uel loca, ut sicubi Christiani reperirentur, diuersis generibus tormentorum affecti deficerent: hic beatum Maurum multiplicibus tormentis afflixit, hoc est, iussit eum primum fustibus nodosis cedi: deinde plumbatis maxillas eius contundi; postea in equuleo suspensum ungulis radi et lampades ardentes lateribus eius applicari; ad extremum uero caput eius amputari. Cuius corpus noctu naute Africani cognoscentes eum ex sua patria ortum rapuerunt, et uoluentes eum linteaminibus mundis  cum aromatibus posuerunt in sarcophagum, scripserunt ad caput eius dicentes: Dei et Christi Iesu famulus Maurus hunc [hoc] seculum pro Christi fide relinquens uitam eternam acquisiuit; post aliquantos dies occulte eumdem sarcophagum suam in nauem omnes naute uno animo leuauerunt. Quo facto, peruenit ad prefecti Celerini notitiam, et iratus iussit omnes nautas comprehendere. Quo audito omnes fugerunt, et nullus eorum inuentus est. uidens hec Celerinus prefectus, consilio diaboli armatus, iussit eamdem nauim, in qua martyris corpus erat, sarmentis impleri, et igne supposito in medio mari comburi, sed gubernante Domino, martyrem suum, ubi Christus uoluit, ad portum salutis perduxit.

X KAL. Sancte Cecilie, que et sponsum suum  ualerianum, et fratrem eius Tiburtium ad credendum Christo ac martyrium perdocuit, et ipsa deinde martyrizauit, ignem quidem superans, sed ferro occisa sub Almachio urbis prefecto. Eadem die sancte Mederasme uirginis. Ipso die natale Longini martyris, qui militiam terrenam exercens, illo tempore quo Dominus cruci affixus, astans, iussus a Pontio Pilato preside, latus Domini lancea percutiens aperuit, et uidens signa que fiebant propter Dominum, sole obscurato et terra commota, credidit in Dominum nostrum Iesum Christum, et percutiens pectus  suum uoce magna dicebat: uere Filius Dei est hic . Et post hec recedens a militia instrueabatur Domini preceptis a sanctis apostolis, et uenerabilia Christi mandata seruans, accepit signaculum fidei, totumque se obtulit Domino, faciens eleemosynas, et castitate corpus continens, puram custodiebat conscientiam, celestem uitam gerens in terra. Hic cum esset Cesaree Cappadocie, uixit habens quietam monachorum uitam annis uiginti octo, et multos auertens ab iniquitate illuminabat uerbo ueritatis: prohibens idolorum sacrificia, seminans uerbo Domini uenerabilia precepta. Igitur cum Octauianus preses hoc audisset, iussit eum sibi exhiberi, uolens auertere illum a Christi fide et uera religione, multisque eum tormentis ob hoc afflixit:  nouissime uero capitalem sententiam illum iussit subire, ipseque preses postea orans iuxta corpus sancti martyris recepit uisum et sanitatem, quam propter scelera sua ante perdidit.

IX KAL. Rome, sancti Clementis episcopi, qui, iubente Traiano, missus est in exsilium trans Pontum mare, ubi multis ad fidem uocatis per miracula et doctrinam eius, precipitatus est in mare ligata ad collum anchora, sed recessit mare orantibus discipulis eius per tria millia, et inuenerunt corpus in arca saxea in templo marmoreo, et anchoram iuxta. Eodem die natale sancte Felicitatis, matris septem filiorum, martyris, que, iubente Antonio, decollata est pro Christo. Et in monasterio Bobio depositio sancti Columbani abbatis. Natale sancti Trudonis  confessoris.

uIII KAL. Rome natale sancti Chrysogoni, qui sub Diocletiano martyrium compleuit. Scriptum in passione sancte Anastasie. Ipso die natale sancti Crescentiani, qui erat cum Cesario diacono, et Largo, et Smaragdo, in carcere sub persecutione Maximini filii Maximiani, et eductus, iubente Carpasio uicario, de carcere, suspensus est in equuleum, et fustibus cesus, unguibus rasus diutius. Deinde flammis circum latera eius appositis diu ustulatus, emisit spiritum, et ab Ioanne presbytero sepultus est in cemeterio Priscille. Ipso tempore Maximinus interfecit sororem suam Artemiam. Scriptum in gestis Marcelli pape.

uII KAL. Natale sancti Petri episcopi Alexandrie:  qui cum esset omnibus adornatus uirtutibus, in Scripturis quoque diuinis nulli priorum inferior, uere et sacerdos et hostia Dei, subito rapitur, atque ex Maximini precepto capite obtruncatur; cum quo simul et alii plures ex Aegypto episcopi trucidantur. Scriptum in Historia Ecclesiastica, libro IX. In Nicomedia passio beati Marculi sacerdotis et martyris, qui temporibus Constantis regis tyrannici per Macarianum et Paulum, persecutores maximos, martyrium pro Christi nomine pertulit. Nam cum uariis tormentis afflictus esset, tamen a professione recte fidei nullo modo auerti potuit; ad extremum uero per predictum Macarianum in altissimam rupem adductus, inde precipitatus est; sed tamen, Christo  protegente, corpus eius integrum inter asperrimos scopulos atque acutissimos seruatum est: anima uero egressa de corporis ergastulo ad uitam migrauit eternam.

uI KAL. Rome depositio Sirici episcopi et Saturnini; et in Aquilea, ualentini episcopi; et in Capua, Nicanoris, Cassiani et Felicissimi. Augustoduno depositio sancti Amatoris episcopi.

u KAL. In Nicomedia natale Marcelli, Petri, Numeri, Hierene et Melose, et depositio Optati episcopi.

Iu KAL. In Syria, Trophimi, Theodoli, Expicaci, Euceri, Eusebii et Iulii.

III KAL. Rome natale sancti Saturnini, Serii [Senis], et Sisinnii diaconi sub Maximiano, a quo  primo inter alios damnati ad fodiendam arenam ad faciendas thermas Diocletianas. Deinde in carcere diu sunt macerati, ubi multos gentiles docentes baptizabant; et denuo educti uincti catenis, ac nudis pedibus, ante prefectum Urbis Laodicium iussi sunt in equuleo leuari, et attrahi neruis et fustibus, ac scorpionibus cedi; quibus etiam postmodum flammas ad latera iussit apponi, et depositos de equuleo capite truncari; quorum corpora cum Ioanne presbytero colligens Thrason uir Christianissimus, qui de facultatibus suis martyribus multa ministrauerat, sepeliuit in predio suo uia Salaria. His in medio certamine positis crediderunt duo milites, Papias et Maurus, qui mox comprehensi a Laodicio, et non multo post martyrio coronati  sunt. Scriptum in gestis Marcelli pape. Eodem die in Galliis ciuitate Mannetis [Tolose], Saturnini episcopi et martyris. Ipse uero Saturninus martyr, ut fertur, ab apostolorum discipulis ordinatus in urbem Tolosatium est directus, qui impulsu paganorum bouis petulci religatus uestigiis per gradus Capitolii precipitatus, presentem finiuit uitam, capitis compage dispersa; cuius reliquie in pluribus locis miraculis claruerunt.

II KAL. Natale sancti Andree apostoli, qui interpretatur uirilis uel decorus, frater Petri. Hic predicauit Scythiam et Achaiam, ibique in ciuitate Patras cruci suspensus occubuit. Rome, Castuli, et Eucrepitis [Euprepitis], et in Mediolano, Ambrosii episcopi.




DECEMBER.


KAL. DECEMB. Rome natale Candide, uiribon [Lucii, Rogati, Cassiani], et aliorum triginta, et dedicatio basilice S. Albani martyris, atque ordinatio beati Bonifacii martyris.

Iu NON. Rome natale Primenti, Pontiani, Pimini, Dafrose, Dimetri [Forte, Demetrii], Iubiani. In Mauritania ueri [Seueri], Securi, Ianuarii, uictorini.

III NON. In Oriente, Metrobi, Claudici et Felicis. In Nicomedia, Ambici, uicturi [uictoris] et Iulii. In Africa, Crispini, Magine, Ioannis, Stephani, uictoris [Claudii]. In Pannonia, sancti Agricole; et in Tingi, Cassiani presbyteri.

 II NON. Natale Barbare martyris [a 1Kb] , que temporibus imperatoris Maximiani [Maximini] passa est pro Christo. Nam pater eius nomine Dioscorus, diues ualde, sed paganus et colens idola, ipsam filiam suam unicam, eo quod nollet nubere et deos falsos colere, multis tormentis affligebat; nouissime uero, precepto presidis, a suo patre decollata est, et completum est martyrium eius in bona confessione cum sancta Iuliana. Descendente uero patre eius a monte, descendit ignis de celo, et combussit eum ita ut nec puluis eius inueniretur. Eodem die Heracli, Christiani, Pudentis. Monasterio Floriaco a partibus Rome aduentus corporis sancti Benedicti abbatis.

NON. Natale Dalmatii martyris. Natale sancti Crispini,  Felicis. In Africa, ciuitate Tagora [Thagura], natale Iulii, Potamie et Grati, et aliorum septem.

uIII ID. In Africa, Zeloti, Fortunati, Gathi. Eodem die natale Nicolai Myrensis Ecclesie metropolitani episcopi, qui temporibus Constantini Augusti cum pagani et heretici tumultuarent, et Ecclesiam Dei erroribus suis uexarent, adueniens illuc, compescuit errorem et mitigauit persecutionem. Erat enim quidam preses ibi, nomine Eustachius, qui per cupiditatem pecunie multos Christianorum leserat: nam amplius quam ducentos pondos [ducenta pondo] argenti accepturus idem preses erat ut eos perderet. Postea uero per inuidiam diaboli non modica facta est persecutio in ciuitate a magistro militum et a prefecto Ablabio, qui imperatori persuasit  falsis accusationibus sanctos Dei in custodiam mitti; quod cum factum fuisset, hoc est, ut Nepotianus, Ursus et Eupoleon intus in carcerem includerentur, iussit eos imperator pernoctantes gladio capite truncari. Ipsi autem uiri sancti, hoc audientes, puluerem capiti suo sparserunt, et clamauerunt ad Dominum ut eos adiuuaret, dicentes: »Domine Deus sancti Nicolai, miserere nostri, et sicuti fecisti in tribus uiris qui in Lycia inique aut iniuste iudicati sunt mori, et saluasti eos: sic et nos salua, sancte Nicole, serue Christi, et si longinquus a nobis es, propinquior nobis fiat tua deprecatio atque postulatio; ad Dominatorem tuum Deum, et Saluatorem Dominum nostrum Iesum Christum, intercede pro nobis, ut salui facti ab iniqua et mortifera tempestate,  digni efficiamur uenire et adorare sanctissima uestigia tue sanctitatis.« Hec et his similia dicente Nepotiano, tunc hi tres quasi ex uno ore sic uociferati sunt, orantes. Sanctus uero Nicolaus ipsa nocte presens apparuit imperatori, et dixit ei: »Constantine imperator, surge, et dimitte illos tres uiros quos habes in custodia carceris, Nepotianum, et Ursum, et Eupoleonem, magistros militum, quia ex summissione criminati sunt. Quod si non obaudieris me, pugnam tibi excitabo in doratio, et carnes tuas  et interiora bestiis tradam uoranda: postulationem faciens contra te coram celesti rege Christo.« Et dixit imperator: »Quis enim es tu, et quomodo ingressus es in meum palatium?« Et dixit sanctus uir: »Ego sum Nicolaus peccator, episcopus, qui in Lycia metropolin inhabito;« et hec dicens abscessit, et iterum in ipsa nocte et hora ambulauit, et apparuit Abablio [Forte, Ablabio] prefecto eadem dicendo: »Ababli, letus animo et mente, surge et dimitte illos uiros tres magistros militum quos habes innocentes in custodia carceris: quod si nolueris eos dimittere, et non audieris me, postulationes aduersus te faciam coram immortali rege Christo, et in infirmitatem cades, et uermium comestione finieris, et omnis domus tua male peribit.« Et dixit  ei Abablius: »Tu autem quis es? et unde huc ueniens talia loqueris?« Sanctus uero Nicolaus dixit: »Ego sum Nicolaus peccator, seruus Dei, qui est in Myra metropoli;« et hec dicens simili modo discessit. Euigilans imperator misit ad Abablium dicens: »uade, nuntia Abablio prefecto, et dic ei que uidi et audiui;« et intimatis eis omnibus dimisit eum; similiter et prefectus remisit eumdem precursorem eadem denuntians imperatori, et mox precepit imperator presentari tres uiros magistros militum sibi coram omni cetu, et generalitate, seu prefecto, conuenientibus illuc: cum interrogasset eos de omnibus, et cognouisset ueritatem uisionis quod per sancti Nicolai preces innocentes custoditi sunt, dixit ad eos: »Hoc autem scitote quod non  ego donaui uobis istam uitam, sed quem uos inuocati estis, sanctum Nicolaum, ad quem destinastis; tondete capillos capitis uestri, et mutate uestes uestras, et gratias referetis ei. Memores estote et mei.« Deditque eis ut ferant secum uasa sancta diuersa: et quidem Euangelium totum aureum, et cereola  aurea duo, et patenam auream lapillatim pretiosam ornatam, et misit eos imperator: qui ambulantes in Lycia Myrensium metropoleos, adorauerunt sanctum Nicolaum, et totonderunt capillos capitis sui, et mutauerunt uestimenta sua. Et multum quidem cum lacrymis distribuebant pauperibus, de quibus habebant rebus, queque auri et argenti, et uestimentorum; per multos autem annos faciebant hec, glorificantes et laudantes Patrem, et  Filium, et Spiritum sanctum, nunc et semper in secula seculorum. Amen.

uII ID. In Antiochia natale Polycarpi et Theodori. Eodem natale sancti Sauini, episcopi et martyris, qui temporibus Maximiani Augusti pro nomine Christi passus est, simul cum Marcello et Exsuperantio diaconibus suis. Nam uenustianus quidam, uir clarus in Tuscie partibus, cum ipsum sanctum episcopum non posset a fide Christi auertere et ad idolorum culturam perducere, iussit ei manus abscindere,  eo quod statiunculam Iouis in terram proiiciens frangeret. Diaconos uero suos tormentis uariis torquebat: equuleo suspensos, unguibus latera eorum iussit lacerari, et ignem supponi; qui dum ibi spiritum exhalassent, iactari precepit in fluuium corpora eorum, que per piscatores inde ablata sepulta sunt per quamdam feminam nobilem, nomine Serenam, de ciuitate Spoletana, cuius nepotem sanctus Sauinus, dum esset in carcere positus benedicens, illuminauit. uenustianus autem post aliquot dies diuino iudicio in oculis suis magnum dolorem sustinuit, quem sui pueri ad memoratum episcopum perduxerunt: ipse uero sanctus Dei docens eum abrenuntiare diabolo, conuertit ad fidem Christi, et baptizauit eum cum uxore et filiis. Quod cum comperisset  Maximianus Augustus, misit militem suum ut amputaret caput uenustiani, et uxoris eius, et filiorum. Sauinum ergo in ciuitate Spoletana sine auditione tandiu precepit cedi, quousque deficeret; qui cum diu cederetur, emisit spiritum.

uI ID. In ciuitate uerona natale sancti Zenonis martyris, quando aque fluminis Athesis usque ad superiores tecti fenestras ecclesie illius excreuerunt, nec in eam intrare potuerunt, uirtutem martyris ostendentes. Et depositio sancti Eucarii episcopi.

u ID. In Africa natale Petri, Successi [Bassiani, Primitiui], Turni, Publiciani, et aliorum uiginti.

Iu ID. Natale sancte Eulalie uirginis in Barchilona ciuitate Hispanie sub Daciano preside, que cum esset tredecim annorum post plurima tormenta decollata  est, et reciso ab ea capite, columba de corpore eius exire uisa est. Eodem die sancti Habundi, et Carpofoli [Abundii et Carpophori] martyrum.

III ID. Rome Damasi pape et confessoris: hic constituit ut psalmi die noctuque canerentur in Ecclesia Christi. Eodem die Fusciani, uicturici et Gentiani [uictorici et Gratiani] martyrum.

II ID. In Hispanis, ciuitate Emerita, natale Eulalie uirginis, et Hermogenis, Donate [Donati] et aliorum uiginti duorum.

ID. Natale sancte Lucie uirginis de Syracusis, sub Paschasio consulari: quam cum leones [Forte, lenones] corrumpere iubente Paschasio uellent, nullatenus eam mouere potuerunt nec funibus additis,  aut boum paribus plurimis: picem resineam, feruens oleum, nil lesa suscepit. Tandem gladio in uiscera merso percussa, nec tamen mortua est, donec uenientibus sacerdotibus communionem Dominici corporis et sanguinis accepit. Passa est tempore Diocletiani et Maximiani.

XIX KAL. IANUAR. In Antiochia natale Drusi et sociorum eius Zosimi et Theodori. Lugduno Gallie, sancti uiatoris episcopi. Rhemis, Nicasii episcopi, et Sacrepi [Eutropie]. uienne, Lupicini episcopi, Aspedie, Theodoli.

XuIII KAL. In Africa natale Faustini, Lucii, Candidi, Celiani, Marci, Maximi, Ianuarii, Fortunati.

XuII KAL. Rauenne ualentini, Naualis, Agricole,  Concordii. Arelato dedicatio basilice et altaris sancti Genesii martyris.

XuI KAL. Sancti Ignatii episcopi et martyris, qui tertius Antiochie post Petrum apostolum episcopus, undecimo Traiani anno ad bestias uinctus Romam missus est, reliquie ducte corporis eius Antiochie iacent extra portam Dafniticam in cemeterio ecclesie.

Xu KAL. Laodicea ciuitate, Theotimi, Basiliani. In Africa, Quinti, Simplicii, Pomponii et Pauli.

XIu KAL. In Nicomedia, Zosimi, Cyriaci, Pauli, Secundi. Natale sanctorum Anastasii, et Siddimi [Syndimii] episcoporum. Antissiodoro, beati Gregorii episcopi.

XIII KAL. In Thracia ciuitate Gildo ,  Baiuli. Rome, Zephyrini episcopi. In Oriente natale sancte Thecle uirginis, et sancti Liberati.

XII KAL. Thome apostoli, qui interpretatur abyssus et Dydimus, hoc est Christi similis. Hic Parthis et Medis predicauit. Lancea enim ibi transfixus occubuit in Calamia Indie ciuitate, ibi sepultus est cum honore XII Kal. Ianuarias. Et in Tuscia, Ioannis et Festi.

XI KAL. In Antiochia natale sancti Basilei: et Rome, uia Lauicana, inter duos lauros natale sanctorum triginta martyrum, qui omnes uno die coronati sunt. Rome, uia Portuensi, depositio sancti Felicis episcopi; et alibi passio Theodosie uirginis, et Didymi monachi.

X KAL. Natale Gregorii presbyteri, qui temporibus  Diocletiani et Maximiani imperatorum in Spoletana urbe, sub Flacco et Tircano iudicibus multa tormenta passus est, hoc est, primum fustibus nodosis cesus: postea in craticula ignea uri iubetur; ibique terremotu magno facto intra ciuitatem Spoletanam oppresse sunt plusquam trecente anime paganorum. Deinde in carcerem missus, et lampadibus ardentibus in lateribus accensis, ad extremum uero in medio amphitheatro ab Aqualino spathario capite truncatus, sicque ad eternam gloriam migrauit. Depositio uictorie Rome sub Decio, que cum esset desponsata uiro pagano Eugenio, et nec nubere uellet nec sacrificare, post draconem pestiferum de illis locis expulsum, et post alia multa facta miracula, inter que uirgines plurimas, quas ad seruiendum Domino  in spelunca qua prius draco habitauit, aggregauerat, percussa gladio in corde a carnifice Thaliaco comite rogatu sui sponsi. Deposita est autem X Kal. earumdem. In Nicomedia natale Martyrum triginta quinque. Et in alio loco, Euaristi, uictoris et aliorum quingentorum triginta duorum.

IX KAL. IANUARII. In Tripoli ciuitate sancti Luciani, et natale sanctorum Metrobii, Pauli, Zenoti, Theutini, Timisti [Zenobii, Theotimi et Drusi]. In Antiochia Syrie natale sanctarum uirginum quadraginta canonicarum, et aliorum duorum simul Drusi et Donati.

uIII KAL. In Bethlehem natiuitas Domini nostri Iesu Christi secundum carnem, et natale sancte  Anastasie, que tempore Diocletiani, primo duram et immitem custodiam a uiro suo Publio perpessa. In qua tamen a Chrysogono confessore Christi multum consolata et confortata est. Deinde a prefecto Illyrici in grauissima eque et diuturna custodia macerata est, in qua duobus mensibus refecta est celestibus escis per sanctum Theodoten, que prius martyrium passa est; deinde naui imposita cum ducentis uiris et ducentis feminis ut demergerentur in mari, perlata est ad insulas Palmarias, ubi per manus et pedes extensa, et ligata ad palos fixos, et circa media eius ignis accensus est, in quo martyrium consummauit, et omnes qui cum illa uenerant uariis interfectionibus martyrium celebrarunt. Eodem die natale sancte Eugenie uirginis, que erat filia Philippi,  prefecti Alexandrie et totius Aegypti, ab imperatore illuc transmissi. Hec ergo propter fidem Christi et castitatis amorem spreuit secularem habitum et delicias mundi: induta est ueste uirili, et pergens ad sanctum Helenum episcopum, simul cum Proto et Eugenio eunuchis suis, per quem baptismate abluti, monasterium monachorum ingressi sunt, sub uirili habitu monastice conuersantes: ubi, defuncto abbate, sancta Eugenia in locum abbatis statuta est, ubi sancta conuersatione et miraculis claruit. Nam Melantiam quamdam feminam a febre signo crucis saluans: sed diabolo instigante ipsa Melantia eum ad concubitum suum pertrahere uoluit; sed cum hoc non consensisset, accusauit eam quasi Eugenius monachus et abbas eum stuprare uoluisset. Sed  hec omnia per Philippum prefectum falsa inuenta sunt, quia ipsa Eugenia sese feminam esse demonstrauit, non uirum. Hoc etiam considerato Philippus pater eius, et Claudia mater, fratresque Eugenie,  Auctus et Sergius, conuersi sunt ad fidem Christi et baptizati sunt. Postea uero sancta Eugenia cum Proto et Hiacyntho Romam perrexit, ubi et martyrizata est, iussu Gallieni imperatoris, per Nicetium prefectum Urbis, qui cum eam cogeret dee Diane sacrificia exhibere, et illa nollet acquiescere, imo ipsum simulacrum in puluerem redegisset, iussit eam prefectus saxo ad collum ligato in Tiberin proiicere; sed inde Dei gratia liberata, postea in fornacem ardentem missa est, sed nullo modo ab igne est lesa. Nouissime uero in die natalis Domini, sicut Saluator ipse ei ante reuelauit, per spiculatorem in custodia posita interfecta est, sicque ad celeste regnum migrauit.

uII KAL. In oppido Hierosolymitano Cofargamala  passio sancti Stephani, primi martyris et diaconi.

uI KAL. [a 1Kb] Assumptio sancti Ioannis euangeliste apud Ephesum, et ordinatio episcopatus sancti Iacobi fratris Domini, qui ab apostolis primus ex Iudeis Ierosolymis est episcopus ordinatus, et medio Pascha martyrio coronatus.

u KAL. In Bethlehem natale sanctorum infantum lactantium, qui sub Herode passi sunt pro Christo.

Iu KAL. In Africa natale Domici, uicturi [Dominici, uictoris], Crescentii, Primiani, Lybosi episcopi. Et Rome, in cemeterio Callisti, Felicis et Bonifacii episcopi de ordinatione [b 1Kb] .

III KAL. Turonis depositio beati Perpetui episcopi, qui sancti Martini ecclesiam edificauit.

II KAL. Depositio sancti Syluestri episcopi et confessoris,  et passio sancte Columbe uirginis, Senonis sub Aureliano imperatore, que, superato igne, cesa est.






BEATI RABANI MAURI FULDENSIS ABBATIS ET MOGUNTINI ARCHIEPISCOPI OPUSCULA DUO.
[Apud Labbe, Concil., append. ad tom. uIII.]



I Responsa canonica super quibusdam interrogationibus Reginbaldi chorepiscopi.

 Reuerentissimo atque amantissimo fratri REGINBALDO RABANUS, exiguus seruorum Dei seruus, in Domino salutem.

Postquam sanctitas tua nostre paruitati se presentare  uoluit tui desiderium iterum uidendi se ualide nobis ingessit. Ita ut cognoscentes grauitatem morum, honestatem locutionis, humilitatem habitus hilaritatemque uultus. quam tua dilectio nobis  exhibuit, presentia tua non uellemus carere, si quoquo modo eam possemus habere continuam. Sed quia uere caritatis ea est ratio, ut quod corporaliter habere secum non potest, spiritualiter nunquam habere cesset: licet corpore absens sis, spiritu tamen presens esse non desistis. Quod eousque fiet, donec per Dei gratiam exuti a corpore presentes erimus apud Deum. Hoc tamen adipisci nos posse, magis diuini est muneris quam humane facultatis: sed spe iam salui facti sumus; qui autem in Domino sperat, beatus est.

De cetero quoque, quia ueneratio tua quedam capitula mihi in chartula tunc ostendit scripta, in quibus flagitabas me tibi respondere de his que ibidem continebantur: relegi quantum licebat uolumina diuinorum  testamentorum, atque sanctorum Patrum sententias, et quantum tempus permittebat, ea que ad hoc necessaria respondendum erant, in unum colligebam. Ludouici enim regis aduentus, quod te scire non ambigo, imminens urgebat, ut ad eius susceptionem occupati essemus. Nec iam licuit secure lectioni insistere, quando ipse se animus seniebat in multas partes diuisum. Sed quia tui amoris feruor me tibi parere cogit, mundanis sollicitudinibus temperatis, quantum fragilitas humane mentis sinebat, potissimum tue consentire decreuimus uoluntati. Quorum capitulorum hec fuit series.

I. Primo interrogabas quid de eo faciendum esset qui hominem Christianum sollicitando furatus fuerit, et in paganam gentem tradendo uendiderit, a  quibus ultra ille uenditus se eruere non possit. Ad quod tunc tibi respondi, homicidium reatum ipsum hominem sibi contrahere mihi uideri. Quod et postea, legens diuinam sanctionem in Deuteronomio, ita probauisse reperi, cum homicide et furi hominem uendenti, parem uindicte modum imposuisset. Nam sicut ibi legitur  »animam pro anima« homicidam debere reddere, »oculum pro oculo, dentem pro dente, manum pro manu, pedem pro pede;« sic et ipsum hominem qui deprehensus fuerit sollicitasse fratrem suum de filiis Isrel, et uendidisse accipiendo pretium, iubet interficere, et ita auferre malum de medio populi Dei . Unde mihi uidetur, sicut par sententia in lege diuina est constituta de homicida et fure hominem  uendente, sic et canonica auctoritate pari modo plectendum esse qui fratrem furando atque sollicitando uendiderit, et illum qui proximum suum Christianum hominem iniuste peremerit; et eo grauius, quo eum in paganam gentem tradiderit, nec de anime sue ruina ullam compassionem habuerit. In concilio Ancyrano ita scriptum est : »Qui uoluntarie homicidium fecerint, penitentie quidem iugiter se submittant, perfectionem uero circa finem uite consequantur. De homicidiis non sponte commissis, prior quidem definitio post septennem penitentiam perfectionem consequi precepit, secunda uero quinquennii tempus explere.« Sed in omnibus iudiciis temperanda est sententia iuxta intentionem et  studium penitentis: si quis enim ueraciter penitentiam egerit, cum lacrymis ieiunia et orationes soluens, eleemosynas largiter impendens, huius ergo habet sacerdos potestatem mitigare iudicium. Qui autem mentis est dure, et negligens est ad agendam penitentiam: in hoc omnino decretum est tempus seruandum.

II. De infantibus autem qui mortui cum patre et matre inueniuntur, et non apparet utrum ab eis oppressus sit ipse infans siue suffocatus, an propria morte defunctus: nec debent inde securi esse nec sine penitentia ipsi parentes. Sed tamen in eis consideratio debet esse pietatis, ubi non uoluntas, sed euentus, mortis causa fuit. Si autem eos non latet ipsos eius esse interfectores, scire debent grauiter  se deliquisse, quod in Ancyrano concilio hoc modo probatur . »De mulieribus que fornicantur et partus suos necant, uel que agunt secum ut utero conceptus excutiatur: antiqua quidem definitio usque ad ultimum uite eas ab ecclesia remouet. Humanius autem nunc definimus, ut eis decem annorum tempus secundum prefixos gradus penitentie largiamur.« Sed alii trium annorum penitentiam huiusmodi hominis denuntiant esse debere, hoc est qui infantem incaute oppresserit, quorum unum ex eis exigat cum pane et aqua, abstineatque ab omni luxuria tempore penitentie sue.

III. De eo uero qui uiduam proximi sui in coniugium duxit, illud considerandum est, quota generatione ipsa connubia inter propinquos fieri possunt,  et sic de utroque sexu iudicium equum agendum: quia alii tertia uel quarta generatione hoc fieri posse iudicabant: alii quinta, alii sexta. Sed illud ibi precipue considerandum est, quod lex diuina inde precipiat, super quo capitulo Humberto episcopo sciscitanti iam respondimus. Cuius responsionis formulam etiam nunc tibi direximus. Manifestum est enim quod sacri canones ei anathema dicunt, qui de propria cognatione, uel quam cognatus habuit, duxerit uxorem. Et ideo ibi summa est cautela habenda: ne forte pro incesti noxa eterna damnatio sequatur.

Iu. De eo autem quod interrogabas, si pater et filius, uel si duo fratres, aut auunculus et nepos, cum una muliere fornicarentur, quid inde faciendum  esset: manifestum est, quod graui uindicta plectendum erit, quod graue facinus esse reperiatur. Omnis enim mechia interdicitur ubi scriptum est: »Non mechaberis.« Quanto magis cum cognata, uel cum coniuge, uel concubina cognati? Quid autem Dominus in lege in uindicta talium iusserit, liber Leuiticus demonstrat, ubi ita scriptum est : »Si mechatus fuerit quis cum uxore alterius, et adulterium perpetrauerit cum coniuge proximi sui: morte moriatur et mechus et adultera. Qui dormierit cum nouerca sua, et reuelauerit ignominiam patris sui, morte moriantur ambo: sanguis eorum sit super eos. Si quis dormierit cum nuru sua, uterque moriatur, quia  scelus operati sunt: sanguis eorum sit super eos. Qui supra uxorem filiam, duxerit matrem eius, scelus operatus est, uiuus ardebit cum eis, nec permanebit tantum nefas in medio uestri. Qui acceperit sororem suam filiam patris sui, uel filiam matris sue, et uiderit turpitudinem eius, illaque conspexerit fratris ignominiam: nefariam rem operati sunt, occidentur ambo in conspectu populi, eo quod turpitudinem suam mutuo reuelauerint, et portabunt iniquitatem suam. Turpitudinem matertere et amite tue non discooperies: qui hoc fecerit, ignominiam carnis sue nudabit, portabunt ambo iniquitatem suam. Qui coierit cum uxore patrui uel auunculi sui, et reuelauerit ignominiam cognationis sue, portabunt ambo iniquitatem  suam, absque liberis morientur. Qui duxerit uxorem fratris sui, rem facit illicitam, turpitudinem fratris sui reuelauit: absque filiis erunt.« His enim iudiciis patet quantum Domino displiceat omnis incestus et pollutio coitus illiciti, quia mortis iudicio huiusmodi scelus puniendum esse iudicauit. Nec enim filium cum uxore patris, nec patrem cum uxore filii licet concumbere, quia dormire cum nouerca seu cum nuru prohibuit. Sed neque ducere uxorem fratris conuenit, quia huiusmodi absque filiis fieri, hoc est mortis reus esse, iudicatur. Si enim Dominus in lege turpitudinem incestus mortis sententia uindicari iussit, quomodo in Euangelio, ubi summa iustitia est, incestuosus penam peccati effugiet? maxime cum ibi pena temporalis  decernitur, hic gehenna ignis perpetui predicitur.

Quam discretionem sentiens Apostolus, ad Hebreos scribens ait : »Irritam faciens legem »Moysi, sine ulla miseratione sub duobus uel tribus testibus moritur. Quanto magis putatis deteriora mereri supplicia, qui Filium Dei conculcauerit, et sanguinem testamenti pollutum duxerit, in quo sanctificatus est, et Spiritui gratie contumeliam fecerit?« Proinde ualde necessarium est, ut duram iudicii sententiam mitigare studeat peccatorum per condignam penitentiam: ne forte scelus incorrectum ultio puniat perpetua. Unde est, ut Ioannes Baptista in Euangelio turbas que exibant ut baptizarentur ab eo, hortatus est, dicens: »Genimina  uiperarum, quis ostendit uobis fugere a uentura ira? Facite ergo dignos fructus penitentie, iam enim securis ad radicem arborum posita est. Omnis ergo arbor non faciens fructum bonum, excidetur et in ignem mittetur .« Sacri autem canones quid de incestuosis precipiant, facile est agnoscere. Nam in Cesariensi concilio ita scriptum est : »Mulier si duobus fratribus nupserit, abiiciatur usque ad mortem. uerumtamen in exitu, propter misericordiam, si promiserit quod facta incolumis, huius coniunctionis uincula dissoluat, fructum penitentie consequatur. Quod si defecerit mulier aut uir in talibus nuptiis, difficilis erit penitentia in uita manenti.« Unde patet, quod eque  malum est hoc, quod mulier duobus nupserit, et illud, cum uir duas uxores duxerit, aut pater et filius si cum una muliere fornicati fuerint, aut auunculus et nepos si cum una muliere dormierunt, aut aliquid huiusmodi factum fuerit. Quapropter iustum est, ut taliter peccantes, usque ad finem uite penitentiam agant. Nisi forte propter nimium fletum et compunctionem ualidam, deuotamque penitentiam aliquid humanius sacerdos apud penitentem agendum esse decreuit. Quia cuius Dominus cor in compunctione lacrymarum et amaritudine fletuum uisitauerit, huius breuiandi tempus penitentie potestatem sacerdos habebit, sicut scriptum est in Laodicensi concilio : »De his qui diuersis facinoribus peccauerunt, et perseuerantes in oratione  confessionis et penitentie conuersionem habuere perfectam, pro qualitate delicti: talibus, post penitentie tempus impensum, propter clementiam et bonitatem communio concedatur.« In Ancyrano quoque concilio, de adulterio ita scriptum est : »Si cuius uxor adultera fuerit, uel si ipse adulterium commiserit, septem annorum penitentia oportet eum perfectionem consequi secundum pristinos gradus.« Igitur Theodorus iudicauit, eum qui incestum fecerit, duodecim annis penitere debere.

Quid autem inde sentiant ceteri doctores, in libellis eorum quos de penitentia conscripserunt inuenire poteris, qui, alii quindecim annis, alii duodecim annis, alii decem, alii septem, de huiusmodi  sceleribus iudicauerunt penitudinem explendam. Sed tu priscorum Patrum uestigia sequens, illis solis spatium temperes, qui deuote et cum lacrymis penitentiam egerunt. Ceteri autem definitum tempus expleant, quia in Salomone scriptum est: »Qui abscondit scelera sua, non dirigetur: qui autem confessus fuerit et reliquerit ea, misericordiam consequetur .« Pius est enim Deus et misericors: sed »misericordia eius a progenie in progenies timentibus eum. Facit potentiam in brachio suo, dispergit superbos mente cordis sui .« »Qui autem mentis est dure, corruet in malum. Et qui custodit mandatum, custodit animam suam. Qui autem negligit uias suas, mortificabitur .«

 u. De seruo autem illo qui fugerit dominum suum interrogabas, si ille in ipsa fuga mortuus fuerit, utrum liceret pro eo missas cantare, aut psalmodias. Hoc in diuinis libris non inuenimus prohibitum: sed tamen scimus ab apostolis fortissime preceptum, ut »serui subditi sint in omni timore dominis, non tantum bonis et modestis, sed etiam dyscolis ,« et obedientes illis fiant in omnibus. In canone autem Gangrensis concilii ita scriptum est : »Si quis seruum sub pretextu diuini cultus doceat dominum contemnere proprium, ut discedat ab eius obsequio, nec ei cum beneuolentia et omni honore deseruiat, anathema sit.« Unde datur intelligi quod si ille anathema meruit  qui docet seruum, dominum proprium contemnere, et ab eius obsequio recedere: quanto magis ille qui dominum suum spernit, et eius seruitio subdi noluerit. Sed tamen distantia est inter eum qui per superbiam, et illum qui propter necessitatem fugit, coactus crudelitate domini sui. Nam Agar, famula Sare, fugam iniit, affligente eam domina sua: sed angelo admonente ut reuerteretur, et fieret subiecta dominatrici sue, reuersa est ad dominam. Sic et Onesimus seruus Philemonis effugit a domino suo, sed Paulo apostolo docente credidit Christo, et baptizatus est et sic per patrocinium Apostoli restitutus est proprio domino suo. Admonendus est enim seruus quilibet fugitiuus, per fideles doctores, ubicunque fuerit, ut reuertatur ad dominum suum,  et fiat ei subiectus, ne forte contemnens preceptum Domini, perpetuo anathemate percutiatur. Attamen si in ipsa fuga obierit, orandum est pro eo, nisi forte aliquo crimine maiore implicetur, aut in perfidiam deuoluatur, unde fructuosa pro eo non possit esse oratio. Attamen Augustinus, ad Laurentium scribens, ita inter alia ait: »Cum ergo sacrificia, siue altaris, siue quarumcunque eleemosynarum, pro baptizatis omnibus offeruntur: pro ualde bonis gratiarum actiones sunt, pro non ualde malis propitiationes sunt, pro ualde malis, etiamsi nulla sunt adiumenta mortuorum, qualescunque tamen consolationes sunt uiuorum. Quibus autem prosunt, aut ad hoc prosunt, ut sit plena remissio, aut certe ut tolerabilior fiat ipsis damnatio.«

 uI. De illo uero qui presbyterum se esse finxerit, cum non esset ordinatus, et baptismi officium exercuit, requirendum est utrum ipse baptizans baptizatus esset, et utrum in nomine sancte Trinitatis sub trina mersione baptizauerit. Quod si ita erat, non est iterum baptizandus, sed per impositionem manus episcopalis et unctionem sacri chrismatis id quod factum est confirmandum. Quia quod semel est in sacramento baptismatis effectum, non licet iterari, quoniam unus est Dominus, una fides, unum baptisma. Attamen ille qui presumptuose egit, et non pro necessitate aliqua, canonica disciplina est cercendus. Igitur, ut beatus Ambrosius testatur, postquam omnibus locis ecclesie sunt constitute, et officia ordinata, aliter composita res est quam ceperat.  Primum enim omnes docebant, et omnes baptizabant, quibuscunque diebus uel temporibus fuisset occasio. Nec enim Philippus tempus quesiuit, aut diem quo eunuchum baptizaret, neque ieiunium interposuit. Neque Paulus et * tempus distulerunt, quo optionem carceris cum eius omnibus baptizarent. Neque Petrus clericos habuit, aut diem quesiuit quando Cornelium cum omni domo sua baptizauit, nec ipse, sed iussit fratribus qui cum eo erant apud Cornelium in Ioppe. Adhuc enim preter septem diaconos nullus fuerat ordinatus. Ut ergo cresceret plebs et multiplicaretur, omnibus concessum est et euangelizare, et baptizare, et Scripturam in ecclesia explanare. At ubi omnia loca circumplexa  est Ecclesia, conuenticula constituta sunt, et rectores, et cetera officia ecclesiis sunt ordinata, ut nullus de clero auderet, qui ordinatus non esset, presumere officium quod sciret non sibi creditum uel concessum: et cepit alio ordine et prouidentia gubernari Ecclesia. Quod si omnes eadem possent, irrationabile esset, et uulgaris res et uilissima uideretur. Hinc ergo est unde nunc neque diaconi in populo predicant, neque ceteri clerici uel laici baptizant, neque quocunque die credentes tinguntur nisi egri. Ideo non per omnia conueniunt scripta Apostoli ordinationi que nunc in Ecclesia est, quia hec inter ipsa primordia sunt scripta. Nam et ipse Timotheum presbyterum a se creatum episcopum uocat, quia primi presbyteri episcopi appellabantur,  ut recedente eo sequens succederet. Denique apud Aegyptum presbyteri consignant, si episcopus presens non sit. Sed quia ceperunt sequentes presbyteri indigni ad primatus tenendos, immutata est ratio, prospiciente concilio ut non ordo, sed meritum, crearet episcopum, multorum sacerdotum iudicio constitutum, ne indignus temere usurparet, et esset multis scandalum. Quod autem unum sit Christi baptisma, et licet a diuersis ministretur non debeat iterari uel mutari, sacrum Euangelium ostendit, ubi uerba Ioannis Baptiste posita sunt ita dicentis: »Quia uidi Spiritum descendentem quasi columbam de celo, et manentem super eum, et ego nesciebam. Sed qui misit me baptizare in aqua, ille mihi dixit: Super quem uideris Spiritum descendentem,  et manentem super eum, hic est qui baptizat in Spiritu sancto. Et ego uidi, et testimonium perhibui quia hic est Filius Dei .« Quam sententiam beatus Augustinus ita exposuit: »Quid ergo per columbam didicit Ioannes, nisi quamdam proprietatem in Christo futuram? ut quamuis multi ministri baptizaturi essent, siue iusti siue iniusti, non tribueretur sanctitas baptismi, nisi illi super quem descendit columba. De quo dictum: Hic est qui baptizat in Spiritu sancto. Petrus baptizet, hic est qui baptizat: Paulus baptizet, hic est qui baptizat: Iudas baptizet, hic est qui baptizat. Nam si pro diuersitate meritorum baptismus esset, quia diuersa sunt merita, diuersa essent baptismata. Sed unum est baptisma, et solus est Christus, qui per  diuersos ministros suos baptismate baptizat in remissionem omnium peccatorum.« Ideo sacri canones precipiunt ut qui ab hereticis baptizati sunt, non rebaptizentur, sed per impositionem manus sola sancti Spiritus inuocatione, quem ab hereticis nemo accipit, a catholicis sacerdotibus Ecclesie securitatem consequantur.

uII. De illis uero qui in Quadragesima ante Pascha carnem manducant, uel iuramentum in altari uel in sanctorum reliquiis faciunt, manifestum est quod iniuste agunt, quia diuinis mandatis contrarii existunt. Unde et per Isaiam Dominus prauorum ieiunium spernit, ita dicens: »Ecce in die ieiunii uestri inuenitur uoluntas uestra, et omnes debitores uestros  repetitis. Ecce ad lites et contentiones ieiunatis, et percutitis pugno impie. Nolite ieiunare sicut usque ad hanc diem, ut audiatur in excelso clamor uester. Nunquid tale est ieiunium quod elegi, per diem affligere animam suam? nunquid contorquere quasi circulum caput suum? et sacco et cinere sternere? Nunquid istud uocaui ieiunium et diem acceptabilem Domino? Nonne hoc est magis ieiunium quod elegi? Dissolue colligationes impietatis, solue fasciculos deprimentes, dimitte eos qui confracti sunt liberos, et omne onus disrumpe. Frange esurientibus panem tuum, et egenos uagosque induc in domum tuam. Cum uideris nudum, operi eum, et carnem tuam ne despexeris. Tunc erumpet quasi mane lumen tuum, et sanitas tua  citius orietur; et anteibit faciem tuam iustitia tua, et gloria Domini colliget te. Tunc inuocabis, et Dominus exaudiet; clamabis, et dicet, Ecce adsum, quia misericors sum Dominus Deus tuus .« Hinc in canone sanctorum Patrum scriptum est , quod »non oporteat in Quadragesima nuptias aut natalitia celebrare, nec ieiunium soluere, totamque Quadragesimam sine ueneratione transire;« magisque conueniat omnem Quadragesimam districto uenerari iudicio. Non est enim dignum, ut qui Ecclesie unitatem  scindit, et sanctorum Patrum traditiones soluit, sine uindicta exeat, sed pro hoc penas condignas soluat. Sacerdotis autem iudicio temperanda est pene uindicta, secundum modum penitentis: quia, ut supra dictum est, qui ueraciter penitet et per lacrymarum indicia cordis sui contritionem manifestat, leuiori disciplina tractandus est, quia cor contritum et humiliatum Deus non spernit, et in quocunque die peccator conuersus penitentiam egerit, et fecerit iudicium et iustitiam, uita uiuet et non morietur. Nec temporis longinquitas, sed animi affectus pensandus est, quia suscepit Dominus triduanam penitentiam Niniuitarum, et Petri negationem, amarissimis fletibus ablutam, Dominus indulsit, cum eum tertia die resurgens inter ceteros discipulos angelica uocatione  ad suam presentiam et reconciliationem uenire iussit.

Hec tibi, sancte frater, prout opportunitas temporis se contulit, festinanter dictaui: paratus, si quid deest in responsis, tempore opportuno tibi planius explicare. Tu autem et commendatum tibi gregem diligenter instrue, et nos orationibus iuua: quatenus aliquid tibi dignum scribamus, et de tuo bono opere tibi quotidie congratulemur. Dominus omnipotens in hac uita te bonis operibus augeat, et in futuro mercede remuneret sempiterna.



II Si liceat chorepiscopis presbyteros et diaconos ordinare cum consensu episcopi sui.


 Postquam per nos transeuntes abiistis, cogitaui mecum de hoc quod presentialiter retulistis, qualiter quidam de occidentalibus episcopis senserunt de chorepiscoporum ordine, et quod quidam eorum reordinarent illos, qui temporibus antecessorum suorum a chorepiscopis ordinati sunt, presbyteros atque diaconos, nec non et ecclesias ab eis similiter consecratas, profanantes omnem sanctificationem pristinam, quasi non legitimam, quam tamen cum consensu atque precepto episcoporum suorum ipsi chorepiscopi perpetrauerunt.

Unde et schismata in Ecclesia Dei oriuntur, cum rectores populi Dei in doctrina sua ab inuicem discrepant: alii dicentes licere chorepiscopis cum consensu et precepto maiorum suorum, hoc est presulum  ciuitatum sub quibus ipsi degunt, manus baptizatis imponere, ut accipiant Spiritum sanctum, presbyterosque atque diaconos, necnon et ceteros Ecclesie gradus ordinare: alii uero affirmantes, nullo modo eis hoc ministerium competere, sed tantum illis episcopis qui urbibus presunt. Ex quo uidelicet excitantur secte, inuidie, ire, rixe, emulationes, dissensiones, contentiones: per que multi de populo, uidentes magistrorum dissensionem, non mediocriter scandalizantur.

Non enim huiusmodi litigatores illam concordiam  apostolicam sequuntur, de qua Philippenses Paulus obsecrat, dicens : »Si qua ergo consolatio in Christo, si quod solatium caritatis, si qua societas spiritualis, si qua uiscera miserationis: implete gaudium meum, ut idem sapiatis, eamdem caritatem habentes, unanimes, idipsum sentientes, nichil per contentionem, neque per inanem gloriam: sed in humilitate superiores sibi inuicem arbitrantes, non que sua sunt considerantes singuli, sed ea que aliorum.« Unde et ipse uolens iuniores suos auditoribus commendare, et non despectos, sed acceptabiles reddere, Corinthios admonet, dicens : »Rogo ergo uos, fratres, imitatores »mei estote, sicut et ego Christi. Ideo misi ad uos Timotheum, qui est filius meus carissimus et  fidelis in Domino, qui uos commonefaciat uias meas, que sunt in Christo Iesu, sicut ubique in Ecclesia doceo.« Et rursum : »Si autem, inquit, uenerit Timotheus, uidete ut sine timore sit apud uos: opus enim Domini operatur, sicut et ego. Ne quis ergo illum spernat, deducite illum in pace, ut ueniat ad me: exspecto enim illum cum fratribus.« Hoc autem preceptum humilitatis clare ab ipsa ueritate sumpsit, que in Euangelio discipulos de primatu contendentes instruxit, dicens : »Reges gentium dominantur  eorum, et qui potestatem habent super eos, benefici uocantur. uos autem non sic: sed qui maior est in uobis, fiat sicut iunior; et qui precessor est, sicut ministrator.« Et suo eos exemplo informans sequitur, dicens : »Ego autem in medio uestrum sum sicut qui ministrat: filius enim hominis non uenit ministrari, sed ministrare, et dare animam suam redemptionem pro multis.«

Habebant enim ipsi apostoli adiutores in predicatione Euangelii Christi, qui etiam ordinationes fecerunt ex preceptis eorum. Unde legitur in codice quem Damasus papa de episcopis Romane Ecclesie, petente Hieronymo presbytero, conscripsit, quod Linus et Cletus ex precepto beati Petri ordinationes  presbyterorum fecerunt: cum tamen post passionem Petri, non illi, sed Clemens, in honorem cathedre successerit, ipso eidem tradente principe apostolorum, sicut epistola eiusdem Clementis, scripta ex mandato Petri ad Iacobum fratrem Domini, testatur. Hinc reor quod usus chorepiscoporum primo originem sumpserit, et hactenus in Ecclesia retineatur, ut ipsi chorepiscopi a propriis episcopis ordinati, iuxta preceptum eorum, diaconos et presbyteros, ac ceteros gradus ordinent, atque reliqua officia sacerdotalia peragant.

Unde miror quomodo isti qui hanc contentionem mouent, ordinem chorepiscoporum tantum despiciant, ut pene eis nichil amplius a dignitate presbyterorum tribuant: cum hoc nec nouorum, nec antiquorum,  nec etiam ipsis apostolorum dogmatibus consuetudinibusque conueniat, sed in sensu simul a dogmate dissentiat. Claret enim hoc, quod in his non ratio et humilitas, sed inuidia atque superbia dominentur: ita ut despectis cooperatoribus suis, ipsi soli potentes ac sanctificatione pollentes uideri appetant: et hoc quod sancti Patres ad concordiam et unionem singulis dignitatibus conscripserunt, ipsi magis damnationem noxiam, quam discretam dispositionem esse putent. Precipiunt enim sacri canones qualiter unusquisque ordo mensuram suam custodiat, a minimo usque ad maximum, et minor gradus maiori semper subditus fiat: ita ut diaconi absque episcopo uel presbytero baptizare non presumant, nisi predictis fortassis officiis longius constitutis necessitas  extrema compellat: et ut gratiam sacre communionis post presbyteros accipiant diaconi, aut episcopo eis, aut presbytero porrigente: sed nec sedere in medio presbyterorum diaconis liceat, nec etiam coram presbytero sedere audeant, sed iussione presbyteri sedeant. Similiter quoque mandant, ut diaconis honor exhibeatur ab obsequentibus, id est, subdiaconis et omnibus clericis.

De presbyteris uero in decretis Gelasii pape ita scriptum est : »Nec minus etiam presbyteros ultra suum modum tendere prohibemus, nec episcopali fastigio debita sibimet audacter assumere: nec conficiendi chrismatis, nec consignationis  pontificalis adhibende sibimet arripere facultatem: non presente quolibet antistite, nisi fortasse iubeantur, uel orationis uel actionis sacre suppetere sibi presumant licentiam: neque sub eius aspectu, nisi iubeantur, aut sedere presumant, aut uenerabilia tractare mysteria: nec sibi meminerint ulla ratione concedi, sine summo pontifice, subdiaconum uel acolythum ius habere faciendi: nec prorsus dubitent, si quidquam ad episcopale ministerium specialiter pertinens, suo nutu putauerint exsequendum, continuo se presbyterii dignitate et sacra communione priuari.«

De chorepiscopis autem in Ancyrano concilio ita scriptum est : »Chorepiscopis non licere presbyteros aut diaconos ordinare, sed nec presbyteros  ciuitatis, sine precepto episcopi uel litteris, in unaquaque parochia.« Attendo, quod non dicit, chorepiscopis non licere penitus diaconos aut presbyteros ordinare, sed non aliter licere, nisi ex precepto episcopi sui uel litteris in unaquaque parochia.

Item in Antiocheno concilio sic legitur : »Qui in uicis uel possessionibus chorepiscopi nominantur, quamuis manus impositionem episcoporum perceperint, et ut episcopi consecrati sint, tamen sacre synodo placuit, ut modum proprium recognoscant, et gubernent subiectas sibi ecclesias, earumque moderamine curaque contenti sint. Ordinent etiam lectores et subdiaconos atque exorcistas. Quibus promotiones iste sufficiant: nec presbyterum  uero, nec diaconum audeant ordinare preter ciuitatis episcopum  cui ipse cum possessione est subiectus.« Cum autem chorepiscopos manus impositionem episcoporum percipere dicat, et quidem sicut episcopi consecrati sint: cur cum consensu episcoporum, quibus subiecti sunt, consecrationes sacrorum ordinum eis facere non licet, et cum chrismate sacro fideles consignare? uanum est enim, quemquam consecrationem episcopalem habere, si ministerium episcopi ei non licet agere. Ad quid ergo inuocatur Spiritus sanctus ab episcopo ordinatore sanctificationem persone ordinande, et tribuat [Forte ut sanctificationem persone ordinande tribuat], si ipse inuocator et ordinator, post consecrationem, quam  rite peregit, reprehenderit? Nunquid Dominum irridet, cuius donum poscit, cum postea illud donum spreuerit? Nunquid non et calumnia, qua Domini significationem [Forte sanctificationem] illudit, ad ipsum auctorem sanctificationis pertingit? Planum est ergo quod in Spiritu sancto per uerbum Dei omnis sanctificatio adimpletur. Et quare non pertimescit blasphemare, et derogare Spiritus sancti potentie? cum scriptum sit : »Qui dixerit uerbum contra filium hominis, remittetur ei: qui autem dixerit contra Spiritum sanctum, non remittetur ei, neque in hoc seculo, neque in futuro.« Unde Petrus apostolus in Actibus apostolorum,  cum Cornelium centurionem et eos qui secum erant uideret accepisse gratiam Spiritus sancti, Iudeos contra se altercantes pro eo quod ad gentes introiret et manducaret cum illis, tali responso refutat, dicens: »Si ergo eamdem gratiam dedit illis Deus sicut et nobis, qui credidimus in Dominum Iesum Christum: ego quis eram qui possem prohibere Dominum? His auditis tacuerunt, et glorificauerunt Dominum, dicentes: Ergo et gentibus Deus penitentiam ad uitam dedit .« Quem ergo Deus dono spiritus sui honorat, non est rectum ut ab hominibus dehonestetur. Nec debet quisquam pro calumnia deputare, quod diuina dispositione constat ordinatum esse: que enim sunt, a Deo ordinata sunt. Proinde nec inferioribus episcopis dignitas  proprii gradus tollitur, cum metropolitano totius prouincie cura delegatur. Nam sine eo in prouincia episcopum ordinare, nec generale concilium conuocare, nec quidquam aliud ceteris episcopis licet in prouincia agere, nisi que tum constat ad singulorum parochias et episcopatus pertinere. Si enim in episcoporum ordine chorepiscopos non liceret habere, nullatenus inter trecentos decem et octo Patres, qui in Niceno concilio adfuerunt, annumerarentur. In quorum catalogo amplius quam duodecim chorepiscopi inserti sunt, ubi nullus presbyterorum uel diaconorum in numero prefinito Patrum, sed solummodo metropolitani et episcopi, atque chorepiscopi, nominatim recensiti inueniuntur. Ad quid enim episcopus cuiuslibet ciuitatis chorepiscopum sibi uult  ac decernit ordinare, si ipsam ordinationem suam nullam efficaciam arbitratur habere. Dicit enim Apostolus : »Beatus qui non iudicat semetipsum in eo quod probat. Qui autem discernit, si manducauerit damnatus est, quia non ex fide. Omne autem quod non est ex fide, peccatum est.« Hanc quidem sententiam non ad ciborum solummodo qualitatem et differentiam discernendam, sed ad omnem ambiguitatem et duplicitatem tollendam, prolatam esse intelligimus: ut non simus paruuli fluctuantes in omni uento doctrine, sed sani et stabiles in fide et firmi in apostolica doctrina. »uir enim duplex animo inconstans est in omnibus uiis suis: et, qui hesitat similis est fluctui maris qui a uento mouetur et circumfertur .«

 Non ergo estimet homo ille, quod accipiat aliquid a Domino, ait enim ipsa ueritas in Euangelio: »Amen dico uobis, quidquid orantes petitis, credite quia accipietis, et fiet uobis. Omnia enim possibilia sunt credenti ,« quia fides uera recte credentem saluat: et iustus in fide sua uiuit, illa uidelicet que per dilectionem operatur. Hoc enim sanctorum Patrum prudentia posteris suis prouidit, et sacra canonum auctoritas instituit, ut dissensio et schismata in Ecclesia Christi non fierent, sed magis unitas et concordia pacis inibi preualeret. Et ideo unicuique ordini iuxta mensuram suam officium delegauit, ut per studium humilitatis et dilectionis pax Christiana et concordia in populo Dei perseueraret.  De quo et ipsa ueritas, discipulos ad imitationem sui prouocans, ait: »Tollite iugum meum super uos, et discite a me quia mitis sum et humilis corde, et inuenietis requiem animabus uestris. Iugum enim meum suaue est, et onus meum leue .« Hoc iugum per caritatem fideles sociat, non per contentionem dissipat: hocque onus non opprimit se portantem per ponderis grauitudinem, sed magis subleuat ac sustentat per solatii consolationem.

Nihil ergo iuuat reprehensores hos et uaniloquos magistros, quia ad defensionem erroris sui illud de Actibus apostolorum sumere nituntur, quia Petrus et Ioannes missi sint ab apostolis de Hierosolymis in Samariam, ut imponerent illis manus, qui a Philippo  baptizabantur, quatenus acciperent Spiritum sanctum, quoniam aliter hoc fieri non decebat, quam ut apostoli implerent et perficerent ea que a ministro eorum bene cepta fuerant. Non enim Philippus hic unus de duodecim, sed unus de septem diaconibus erat, qui ab apostolis paulo ante ordinati sunt, qui et in catalogo septem leuitarum primus post Stephanum annumeratus est. Unde post Stephani necem statim ad Philippi actus explicandos scriptor historie uidetur transire, ita dicens: »Facta est autem in illa die persecutio magna in ecclesia que erat Hierosolymis, et omnes dispersi sunt per regiones Iudee et Samarie preter apostolos .« Et post pauca: »Igitur qui dispersi erant, pertransierunt euangelizantes uerbum Dei. Philippus autem  descendens in ciuitatem Samarie, predicabat illis Christum. Intendebant autem turbe his que a Philippo dicebantur, unanimiter audientes et uidentes signa que faciebat. Multi enim eorum qui habebant spiritus immundos, clamantes uoce magna, exibant. Multi autem paralytici et claudi curati sunt: factum est autem magnum gaudium in illa ciuitate .«

Et non multum post: »Cum autem, inquit, audissent apostoli qui erant Hierosolymis, quia recepit Samaria uerbum Dei: miserunt ad eos Petrum et Ioannem, qui cum uenissent, orauerunt pro ipsis ut acciperent Spiritum sanctum. Nondum enim in quemquam illorum uenerat: sed baptizati tantum erant in nomine Domini Iesu. Tunc imponebant  manus super illos, et accipiebant Spiritum sanctum .« Idem etiam Philippus baptizauit eunuchum »Candacis regine Aethiopum, sicut consequenter narrat: et post discessum eius »pertransiens euangelizabat ciuitatibus cunctis, donec ueniret Cesaream .« De quo Lucas alibi mentionem facit, cum transitum Pauli ad Ierusalem enumerasset, ita dicens: »Alia autem die profecti, uenimus Cesaream. Et intrantes domum Philippi euangeliste, qui erat unus ex septem, mansimus apud eum. Huic autem erant filie quatuor uirgines prophetantes .« Unde apparet quia iste Philippus non fuit episcopus, neque chorepiscopus, sed tantum diaconus et euangelista. Si enim chorepiscopus  esset, nequaquam scriptor historie hoc tacuisset. Necdum Apostoli ab inuicem discesserant, ut in singulis prouinciis aut ciuitatibus episcopos aut chorepiscopos ordinarent, sed in Hierosolymis tantum manentes predicabant uerbum Dei, donec, Spiritus sancti dispositione agente, ad predicandum gentibus per orbem directi sunt.

Sicque omnis ordo ecclesiasticus in singulis locis iuxta eorum dispositionem distributus, hactenus in ecclesia catholica seruatur: et sicut una fides, unum baptisma, una religio, a Christianis in toto orbe tenetur: ita unius eiusdemque Spiritus sancti distributione pax et concordia in electis Dei ubique firmiter corroboratur, omnisque discordia procul pellitur. Quoniam, iuxta Apostolum , »quicumque  spiritu Dei aguntur, hi filii sunt Dei: qui autem spiritum Christi non habet, hic non est eius.«

Proinde idem doctor gentium nos admonet dicens : »Obsecro itaque uos ego uinctus in Domino, ut digne ambuletis uocatione qua uocati estis, cum omni humilitate et mansuetudine, cum patientia, supportantes inuicem in caritate, solliciti seruare unitatem Spiritus in uinculo pacis. Unum corpus et unus spiritus, sicut uocati estis in una spe uocationis uestre.«

Conuenit enim quibusque fidelibus et membris corporis Christi ut honore se inuicem preueniant, se sufferant: ne contra Apostolum »efficiantur inanis glorie cupidi, inuicem prouocantes, inuicem inuidentes ;« sed magis unanimes omnes sint  in oratione, »compatientes, fraternitatis amatores, misericordes, humiles ;« nichil agant per contentionem, quia non est dissensionis Deus sed pacis.

Hec enim tantummodo nobis credendi regula ex precepto Dominico conceditur, ut contendamus per angustam portam intrare, et arctam uiam intendere que ducit ad uitam; non latam et spatiosam, que ducit ad mortem. Si enim bone deuotionis et mansuetudinis indicia per humilitatis atque obedientie prebemus officia: ueri imitatores Dei effecti, Christi Domini sequemur exempla, qui, cum adhuc peccatores essemus, pro impiis seruis »mortuus est, iustus pro iniustis: ut nos offerret Deo, mortificatus quidem carne, uiuificatus autem spiritu .« »Qui destruxit quidem mortem, illuminauit autem uitam et incorruptionem per Euangelium .« Et item: »Non ueni, inquit, uocare iustos, sed peccatores .« Et alibi: »Filius,  inquit, hominis uenit saluare quod perierat .« Et rursum: »Non enim uenit filius hominis ut iudicet mundum, sed ut saluetur mundus per ipsum .« At contra si despect ceteris fratribus ac conseruis nostris, in sublime uolumus extolli, ac soli potentes et gloriosi cupimus ab hominibus uideri: sine dubio illius imitamur iactantiam, qui despectis ceteris sanctis, angelorum turmis ad simulitudinem Dei non per humilitatem sed per iactantiam uoluit sublimari, cum dixit: »Ascendam in celum, super altitudinem nubium, ponam thronum meum ad aquilonem, et ero similis Altissimo .« Unde merito de sublimitate angelica proiectus in inferni tartarum draco perfidus, traxit secum tertiam partem siderum: ubi et  nos, si eius sequimur uecordiam, propter mentis nostre superbiam a sanctorum societate expulsi, penas gehenne cum illo luemus eternas.

Quomodo autem tam prelatis quam subditis agendum sit, Ecclesie pastor Petrus in Epistola sua admonet dicens: »Seniores ergo qui in uobis sunt obsecro, consenior et testis Christi passionum, qui et eius que in futuro reuelanda est, glorie communicator: pascite qui in uobis est gregem Dei, prouidentes non coacte, sed spontanee, secundum Deum; neque turpis lucri gratia, sed uoluntarie; neque ut dominantes in cleris, sed forma facti gregis ex animo: et cum apparuerit princeps pastorum, percipietis immarcescibilem glorie coronam. Similiter adolescentes subditi estote senioribus,  omnes autem inuicem humilitatem insinuate: quia Deus superbis resistit, humilibus autem dat gratiam .« Quapropter necessarium mihi uidetur ut omnes humiliemus nos sub potenti manu Dei, quatenus ipse nos exaltet in tempore uisitationis: et quisquis in maiori dignitate ex electione Diuina se positum agnoscit, commilitones suos ac ministros omni honore dignos arbitretur, et ex mutua dilectione locum eis prebeat perficiendi ac bene operandi: quia uenient dies, quando non honoris dignitates, sed bonorum operum requirentur actiones. Filius enim Dei uenturus est in gloria Patris sui cum angelis suis: et tunc reddet unicuique secundum opera eius. »Omnes enim stabimus ante tribunal Christi, ut referat unusquisque propria corporis,  prout gessit, siue bonum, siue malum .« Qui autem inferioris gradus est, non maiora et que ad se non pertinent per elationem appetens, tentet: sed contentus sit officio, quod sibi Diuina ordinatio uoluit conferre: et ita rite credendo, ac recte docendo, beneque operando, quotidie in Deum proficiat, ut ministerii sui bonum premium consequatur. Qui enim bene ministrauerit, gradum sibi bonum adquirit. Unde ipsa ueritas ait: »Qui mihi ministrat, me sequatur: et ubi sum ego, illic et minister meus erit. Si quis mihi ministrauerit, honorificabit eum Pater meus .« Et alibi: »uolo,« inquit, Pater, ut ubi sum ego, ibi »sit et minister meus.«

 Grandis honor est, Christi ministrum esse: unde et grande premium bene ministrantes sequitur, ita ut cum Christo et sanctis angelis eius in celesti beatitudine sine fine letentur: atque ideo non conuenit seruis Christi contendere de sublimitate honoris, sed magis certare de utilitate sane predicationis, et assiduitate bone operationis, ut populus Christi audiat ex ore eorum uerbum recte fidei, et uideat in actibus eorum bonum exemplum per humilitatis indicium, quia iuxta ueritatis sententiam: »Omnis qui se exaltauerit, humiliabitur: et qui se humiliauerit, exaltabitur .« Qui enim gradum honoris in Ecclesia Christi acceperunt, quomodo uiuere debeant et quid agere, audiant ipsum Dominum ostendentem atque precipientem: »Sint,  inquit, lumbi uestri precincti, et lucerne ardentes in manibus: et uos similes hominibus exspectantibus dominum suum, quando reuertatur a nuptiis, ut cum uenerit et pulsauerit, confestim aperiant ei .« Et quale eos premium taliter facientes in futuro sequatur, mox subiungit, dicens: »Beati illi serui, quos, cum uenerit Dominus inuenerit uigilantes. Amen dico uobis, quod precinget se, et faciet illos discumbere, et transiens ministrabit illis .« Et paulo post: »Quis putas est, inquit, fidelis dispensator, et prudens, quem constituit dominus super familiam suam, ut det illis in tempore tritici mensuram? Beatus ille seruus, quem, cum uenerit Dominus eius, inuenerit ita facientem. uere dico uobis, quia super omnia  que possidet, constituet illum .« Non enim pigris et hebetibus doctoribus, et de primatu huius mundi atque diuitiis certantibus, tale premium promittitur: sed bene laborantibus, et digne Deo seruientibus.

Non est enim equum, ut collatio sacri ordinis, seruis Christi fiat causa elationis et terrene uoluptatis: quia nec in ipsius magistri nec in discipulorum eius dictis siue exemplis aliquid huiusmodi reperiunt. Quomodo autem de Christi moribus nos instruat apostolus Paulus, audiamus: »Hoc autem, inquit, sentite in uobis quod et in Christo Iesu, qui cum in forma Dei esset, non rapinam arbitratus est esse se equalem Deo, sed semetipsum exinaniuit, formam  serui accipiens, in similitudinem hominum factus, et habitu inuentus ut homo. Humiliauit semetipsum factus obediens usque ad mortem, mortem autem crucis: propter quod et Deus illum exaltauit, et donauit illi nomen, quod est super omne nomen, ut in nomine Iesu omne genu flectatur, celestium, terrestrium, et infernorum: et omnis lingua confiteatur, quia Dominus iehsu Christus in gloria est Dei Patris .« Hinc ergo discipulis suis precepit, dicens: »Nolite solliciti esse, dicentes, Quid manducabimus? aut quid bibemus? aut quo operiemur? hec enim omnia gentes inquirunt. Scit enim pater uester, quia his omnibus indigetis. Querite autem primum regnum Dei, et iustitiam eius: et hec omnia adiicientum  uobis .« »Qui non renuntiauerit omnibus que possidet, non potest esse meus discipulus .« »Qui uult uenire post me, abneget semetipsum, et tollat crucem suam, et sequatur me. Qui enim uoluerit animam suam saluam facere, perdet eam. Qui autem perdiderit animam suam propter me, inueniet eam. Quid enim prodest homini, si mundum uniuersum lucretur: anime uero sue detrimentum patiatur? etc.«  Hinc et Petrus, exhortans fideles in Epistola sua, ait: »Succincti lumbos mentis uestre, sobrii perfecte sperate in eam que offertur uobis gratiam, in reuelationem Iesu Christi, quasi filii obedientie, non configurati prioribus ignorantie uestre desiderils, sed secundum eum qui uocauit uos, sanctum; et  ipsi sancti in omni conuersatione estote, quoniam scriptum est: Sancti eritis, quoniam ego sanctus sum .« De quo et Ioannes ait: »Nolite diligere mundum, neque ea que in mundo sunt. Si quis diligit mundum, non est caritas Patris in eo, quoniam omne quod in mundo est, concupiscentia carnis et concupiscentia oculorum est, et superbia uite, que non est ex Patre, sed ex mundo est; et mundus transit, et concupiscentia eius. Qui autem facit uoluntatem Dei, manet in eternum .« Hinc et Paulus ait: »Non ergo regnet peccatum in uestro mortali corpore ad obediendum desideriis eius: sed neque exhibeatis membra uestra arma iniquitatis peccato: sed exhibete uos Deo, tanquam ex mortuis uiuentes, arma iustitie  Deo .« Et iterum: »Carnis, inquit, curam ne feceritis in desideriis .« Et rursum: »Non ergo amplius inuicem iudicemus: sed hoc iudicate magis, ne ponatis offendiculum fratri, uel scandalum .« Et iterum: »Debemus autem nos firmiores, imbecillitates infirmorum sustinere, et non nobis placere: unusquisque proximo suo placeat in bonum ad edificationem .«

Si autem secundum huiusmodi doctrinam conformemus nos exemplis obedientie, humilitatis et mansuetudinis Christi, considerantes singuli non quod nobis, sed quod aliis utile est, nec cupiditatibus huius mundi, atque illecebris operam demus: nulla  erit inter nos contentio de sublimitate honoris, et inani iactantia terrene potestatis, et conflictus nequam de questu nefando presentis seculi: sed erit firma pax et concordia inter nos, exercebiturque unanimiter cultus pietatis: et religio sancta, et immaculata coram Deo  et Saluatore nostro, sine reprehensione custodietur: et ita omnia membra corporis Christi erunt in pace, quem cum non uidemus, diligimus; in quem nunc quoque non uidentes credimus, et exultando speramus, quod in aduentu eius percipiamus finem fidei nostre, salutem animarum nostrarum.

Igitur quia ordo preterite narrationis uestre, et responsionis paruitatis nostre, hoc exigebat, ut contra  tam ineptum conflictum sacerdotum, atque scandalum plebis, aliqua de scripturis sacris, atque orthodoxorum patrum sententiis excerperemus, que ostenderent ac declarando manifestarent, quia seruos Christi non oportet litigare, sed mansuetos esse ad omnes, docibiles et patientes: fecimus quod agendum esse censuimus, et in breui libello hec comprehendentes, sanctitati uestre dirigere curauimus:  petentes ut, si dignum ducatis hec legere, ea que recte ibi posita sint, uestra auctoritate confirmetis: si qua autem reprehensione ibi digna uideantur, ignorantem uestra prudentia instruatis, quatenus per omnia labor noster non inanis fiat, et studium doctrine uestre multiplici mercede ab omnium bonorum datore remuneretur.




uolume back matter






ORDO RERUM QUAE IN HOC TOMO CONTINENTUR


BEATI RABANI MAURI OPERUM OMNIUM PARS SECUNDA.---Scripta ab ipso edita post relictam abbatialem curam.


HOMILIAE.


I. HOMILIAE DE FESTIS PRAECIPUIS, ITEM DE uIRTUTIBUS.
    Prefatio ad Haistulfum archiepiscopum. 9
    Homilia prima.---Ante natalem Domini Iesu Christi. 10
    Homilia II.---Item ante natalem Domini. 12
    Homilia III.---De ieiunio decimi mensis. 13
    Homilia Iu---De natali Domini Iesu Christi. 14
    Homilia u.---Item in natali Domini. 16
    Homilia uI.---In octauis Domini. 17
    Homilia uII.---In Epiphania Domini. 18
    Homilia uIII.---In Hypapanti siue oblatione Domini in templo. 19
    Homilia IX.---In Dominica I Quadragesime. De ieiunio Domini et ratione Quadragesimalis ieiunii et castitate atque continentia cum propriis uxoribus. 20
    Homilia X.---In Dominica II Quadragesime. De penitentia in corde facienda et eleemosynarum largitate. 22
    Homilia XI.---In Dominica III Quadragesime. De assiduitate orationis et quod ad Ecclesiam conueniendum, et quod non licet cuiquam uenatum uel aleas in sanctis diebus exercere. 24
    Homilia XII.---In Dominica Iu Quadragesime. De misericordia et remissione debitorum in illis qui contra nos delinquunt facienda. 25
    Homilia XIII.---In Dominica u Quadragesime. De fidei catholice ueritate et bonorum operum concordia. 27
    Homilia XIu.---In die Palmarum. 29
    Homilia Xu.---In Cena Domini. 30
    Homilia XuI.---In sabbato sancto Pasche 33
    Homilia XuII.---In die Dominica Pasche. 34
    Homilia XuIII.---In octauis Pasche, siue in ceteris Dominicis diebus post Pascha. 36
    Homilia XIX.---In litaniis. 37
    Homilia XX.---Item in litaniis. De oratione Dominica. 39
    Homilia XXI.---In ascensione Domini. 42
    Homilia XXII.---In die Pentecostes. 43
    Homilia XXIII.---De ieiunio quarti mensis. 45
    Homilia XXIu.---In natali sancti Bonifacii martyris. 47
    Homilia XXu.---In natali sancti Albani martyris. 49
    Homilia XXuI.---In natali sancti Ioannis Baptiste. 50
    Homilia XXuII.---In natali sanctorum apostolorum Petri et Pauli. 52
    Homilia XXuIII.---In natali sancte Marie. 54
    Homilia XXIX.---In Assumptione sancte Marie uirginis. 55
    Homilia XXX.---De ieiunio mensis septimi. 56
    Homilia XXXI.---In festiuitate sancti Michelis archangeli. 58
    Homilia XXXII.---In reuelatione sancti Michelis. 60
    Homilia XXXIII.---In natali sancti Martini confessoris atque pontificis. 63
    Homilia XXXIu.---In natali sancti Andree apostoli. 65
    Homilia XXXu.---In natali apostolorum. 66
    Homilia XXXuI---In natali martyrum. 68
     Homilia XXXuII.---In natali sanctorum confessorum. 70
    Homilia XXXuIII.---In natali uirginum. 71
    Homilia XXXIX.---In dedicatione templi. 73
    Homilia XL.---In anniuersaria festiuitate dedicationis templi. 74
    Homilia XLI.---In Dominicis diebus. 76
    Homilia XLII.---Contra eos qui in lune defectu clamoribus se fatigabant. 78
    Homilia XLIII.---Contra paganicos errores, quos aliqui de rudibus Christianis sequuntur. 80
    Homilia XLIu.---De bonorum Christianorum et e contrario de malorum moribus. 82
    Homilia XLu.---De fide, spe et caritate. 83
    Homilia XLuI.---De caritate. 85
    Homilia XLuII.---De castitate et munditia. 87
    Homilia XLuIII.---De studio sapientie et meditatione diuine legis. 88
    Homilia XLIX.---De ieiuniis, uigiliis atque orationibus. 90
    Homilia L.---De continentia. 92
    Homilia LI.---De misericordia et indulgentia. 93
    Homilia LII.---De pace et unitate. 95
    Homilia LIII.---De benignitate, humanitate et eleemosyna. 97
    Homilia LIu.---De timore Dei et uera humilitate. 99
    Homilia Lu.---De confessione ac penitentia atque compunctione cordis. 101
    Homilia LuI.---De non tardando conuerti a peccatis ad Deum. 104
    Homilia LuII.---De contemptu mundi et de premio futuro. 106
    Homilia LuIII.---De iuste iudicando et falsis testibus non recipiendis. 108
    Homilia LIX.---De superbia et uana gloria cauenda. 110
    Homilia LX.---De iracundia et homicidio cauendo. 112
    Homilia LXI.---Contra inuidiam et odium. 114
    Homilia LXII.---Contra fraudem et auaritiam. 118
    Homilia LXIII.---Contra comessationem et ebrietatem, et scurrilitatem. 120
    Homilia LXIu.---De studio bono et discretione semper habenda. 122
    Homilia LXu.---In Dominicis diebus quando uolueris. 124
    Homilia LXuI.---Item unde supra. 125
    Homilia LXuII.---Item unde supra. 127
    Homilia LXuIII.---In uigiliis defuncto um. 128
    Homilia LXIX.---De celebritate defunctorum atque resurrectione mortuorum. 130
    Homilia LXX.---Reuersio sancte atque gloriosissime crucis Domini nostri Iesu Christi. 131

II. HOMILIAE IN EuANGELIA ET EPISTOLAS
    Prefatio ad Lotharium Augustum. 135
    Homilia prima.---In uigilia Pasche sabbato sancto. 135
    Homilia II.---Item in sabbato sancto. 137
    Homilia III.---In die sancte Pasche. 140
    Homilia Iu.---Item in die sancte Pasche. 141
    Homilia u.---Feria II. 142
    Homilia uI.---Item feria II. 144
    Homilia uII.---Feria III. 145
     Homilia uIII.---Item feria III. 147
    Homilia IX.---Feria Iu. 151
    Homilia X.---Item feria Iu. 153
    Homilia XI.---Feria u. 157
    Homilia XII.---Item feria u. 160
    Homilia XIII.---Feria uI. 163
    Homilia XIu.---Item feria uI. 166
    Homilia Xu.---Sabbato in octaua Pasche. 167
    Homilia XuI.---In eodem festo. 171
    Homilia XuII.---Dominica octaua Pasche. 173
    Homilia XuIII.---In eodem festo. 176
    Homilia XIX.---Feria Iu. 180
    Homilia XX.---Item feria Iu. 182
    Homilia XXI.---Feria uI. 184
    Homilia XXII.---Dominica I post octauam Pasche. 186
    Homilia XXIII.---In eodem festo. 187
    Homilia XXIu.---Feria Iu. 188
    Homilia XXu.---Item feria Iu. 189
    Homilia XXuI.---Feria uI. 192
    Homilia XXuII.---Dominica II post octauam Pasche. 194
    Homilia XXuIII.---In eodem festo. 196
    Homilia XXIX.---In natiuitate SS. Apostolorum Philippi et Iacobi. 198
    Homilia XXX.---In eodem festo. 198
    Homilia XXXI.---Feria Iu. 201
    Homilia XXXII.---Item feria Iu. 203
    Homilia XXXIII.---Feria uI. 205
    Homilia XXXIu.---Dominica III post octauam Pasche. 207
    Homilia XXXu.---In eodem festo. 209
    Homilia XXXuI.---In inuentione sancte crucis. 213
    Homilia XXXuII.---Feria Iu. 214
    Homilia XXXuIII.---Item feria Iu. 215
    Homilia XXXIX.---Feria uI. 218
    Homilia XL.---Dominica Iu post octauam Pasche. 219
    Homilia XLI.---In eodem festo. 222
    Homilia XLII.---In Litania maiore. 223
    Homilia XLIII.---In eodem festo. 224
    Homilia XLIu.---In uigilia Ascensionis Domini. 226
    Homilia XLu.---In eodem festo. 228
    Homilia XLuI.---In die Ascensionis Domini. 231
    Homilia XLuII.---In eodem festo. 233
    Homilia XLuIII.---Dominica post Ascensionem Domini. 236
    Homilia XLIX.---In eodem festo. 237
    Homilia L.---Feria Iu. 239
    Homilia LI.---In eodem festo. 242
    Homilia LII.---Feria uI. 245
    Homilia LIII.---In sabbato uigilie Pentecostes. 247
    Homilia LIu.---In eodem festo. 249
    Homilia Lu.---In uigilia Pentecostes. 252
    Homilia LuI.---In eodem festo. 253
    Homilia LuII.---Dominica in Pentecoste. 255
    Homilia LuIII.---In eodem festo. 256
    Homilia LIX.---Feria II post Pentecosten. 260
    Homilia LX.---Item feria II. 261
    Homilia LXI.---Feria III ad sanctam Anastasiam. 262
    Homilia LXII.---Item feria III. 263
    Homilia LXIII.---Feria Iu. 266
    Homilia LIu.---Item feria Iu. 268
    Homilia LXu.---Feria u. 270
    Homilia LXuI.---Item feria u. 271
    Homilia LXuII.---Feria uI. 273
    Homilia LXuIII.---Item feria uI. 274
    Homilia LXIX.---Sabbato. 277
    Homilia LXX.---Item sabbato. 278
    Homilia LXXI.---Dominica octaua Pentecostes. 279
    Homilia LXXII.---In eodem festo. 282
    Homilia LXXIII.---Feria Iu. 286
    Homilia LXXIu.---Item feria Iu. 288
    Homilia LXXu.---Feria u. 290
    Homilia LXXuI.---Dominica II post Pentecosten. 292
    Homilia LXXuII.---In eodem festo. 294
    Homilia LXXuIII.---Feria Iu. 298
    Homilia LXXIX.---Item feria Iu. 299
    Homilia LXXX.---Feria uI. 301
    Homilia LXXXI.---Dominica III post Pentecosten. 303
    Homilia LXXXII.---In eodem festo. 305
    Homilia LXXXIII.---Feria Iu. 307
    Homilia LXXXIu.---Item feria Iu. 309
    Homilia LXXXu.---Feria Iu. 311
    Homilia LXXXuI.---Feria uI. 312
    Homilia LXXXuII.---Item feria uI. 313
    Homilia LXXXuIII.---Sabbato in duodecim lectionibus. 315
    Homilia LXXXIX.---In eodem festo. 316
    Homilia XC.---In eodem festo 318
     Homilia XCI.---In eodem festo. 319
    Homilia XCII.---In eodem festo. 322
    Homilia XCIII.---In eodem festo. 323
    Homilia XCIu.---Hebdomada Iu post Pentecosten. 324
    Homilia XCu.---Item ut supra. 325
    Homilia XCuI.---Feria Iu. 327
    Homilia XCuII.---Item feria Iu. 328
    Homilia XCuIII.---Feria uI. 330
    Homilia XCIX.---Dominica u post Pentecosten. 333
    Homilia C.---In eodem festo. 334
    Homilia CI.---In uigilia sancti Ioannis Baptiste 336
    Homilia CII.---In eodem festo. 337
    Homilia CIII.---In natiuitate sancti Ioannis Baptiste. 339
    Homilia CIu.---In eodem festo. 342
    Homilia Cu.---Dominica uI post Pentecosten. 343
    Homilia CuI.---In eodem festo. 344
    Homilia CuII.---In uigilia sancti Petri apostoli. 347
    Homilia CuIII.---In eodem festo. 348
    Homilia CIX.---In natali sancti Petri. 350
    Homilia CX.---In eodem festo. 351
    Homilia CXI.---In natali sancti Pauli. 354
    Homilia CXII.---In eodem festo. 355
    Homilia CXIII.---Hebdomada uII post Pentecosten. 357
    Homilia CXIu.---In eodem festo. 358
    Homilia CXu.---In octaua apostolorum. 361
    Homilia CXuI.---In eodem festo. 362
    Homilia CXuII.---Feria Iu. 367
    Homilia CXuIII.---Item feria Iu. 370
    Homilia CXIX.---Feria uI. 371
    Homilia CXX.---Hebdomada uIII post Pentecosten. 374
    Homilia CXXI.---Item ut supra. 376
    Homilia CXXII.---Feria Iu. 379
    Homilia CXXIII.---Item feria Iu. 380
    Homilia CXXIu.---Feria uI. 383
    Homilia CXXu.---Hebdomada IX post Pentecosten. 384
    Homilia CXXuI.---Item ut supra. 386
    Homilia CXXuII.---Feria Iu. 387
    Homilia CXXuIII.---Item feria Iu 390
    Homilia CXXIX.---Feria uI. 392
    Homilia CXXX.---Hebdomada X post Pentecosten. 394
    Homilia CXXXI.---Item ut supra. 395
    Homilia CXXXII.---Feria Iu. 398
    Homilia CXXXIII.---Item feria Iu 400
    Homilia CXXXIu.---Feria uI. 402
    Homilia CXXXu.---Dominica XI post Pentecosten. 405
    Homilia CXXXuI.---In eodem festo. 406
    Homilia CXXXuII.---Feria Iu. 409
    Homilia CXXXuIII.---Item feria Iu. 412
    Homilia CXXXIX.---Feria uI. 414
    Homilia CXL.---Hebdomada XII post Pentecosten. 414
    Homilia CXLI.---Item ut supra. 416
    Homilia CXLII.---Feria Iu. 418
    Homilia CXLIII.---Item feria Iu. 422
    Homilia CXLIu.---Feria uI. 424
    Homilia CXLu.---In uigilia sancti Laurentii. 427
    Homilia CXLuI.---In eodem festo. 429
    Homilia CXLuII.---In natali sancti Laurentii. 431
    Homilia CXLuIII.---In eodem festo. 432
    Homilia CXLIX.---In Assumptione sancte Marie. 433
    Homilia CL.---In eodem festo. 435
    Homilia CLI.---Hebdomada XIII post Pentecosten. 436
    Homilia CLII.---Item ut supra. 438
    Homilia CLIII.---Feria Iu. 439
    Homilia CLIu.---Item feria Iu. 441
    Homilia CLu.---Feria uI. 442
    Homilia CLuI.---In natali sancti Bartholomei apostoli. 443
    Homilia CLuII.---In passione sancti Ioannis Baptiste. 444
    Homilia CLuIII.---Hebdomada XIu post Pentecosten. 446
    Homilia CLIX.---Item ut supra. 448
    Homilia CLX.---Feria Iu. 451
    Homilia CLXI.---Item feria Iu. 455
    Homilia CLXII.---Feria uI. 456
    Homilia CLXIII.---Initium sancti Euangelii secundum Mattheum. 458

PeNITENTIALE.
    Incipit Penitentiale. 471
    CAPUT PRIMUM.---De homicidiis sponte commissis. 471
    CAP. II.---Item de homicidiis et falsis testibus. 471
    CAP. III.---De his qui seruos suos extra iudicem necant; et de domina que per zelum ancillam occidit. 471
    CAP. Iu.---De homicidiis non sponte commissis; et de his qui quemlibet occidunt iussu principis. 471
     CAP. u.---De administratoribus et his qui preces criminales dictant. 473
    CAP. uI.---De populi necessario commisso. 473
    CAP. uII.---De parricidio. 473
    CAP. uIII.---De his que partus suos ex fornicatione perimunt. 474
    CAP. IX.---De his qui abortum faciunt. 474
    CAP. X.---De his qui post sacrum ordinem capitalia crimina committunt et eorum penitentia seu excommunicatione. 474
    CAP. XI.---De presbyteris qui uxores acceperunt uel fornicati sunt. 480
    CAP. XII.---De his qui penitentiam uiolantes, rursum preuaricantur. 481
    CAP. XIII.---Quod penitentibus in Cena Domini sit remittendum. 482
    CAP. XIu.---Quod nulli ultima penitentia sit deneganda. 483
    CAP. Xu.---Ut qui pro illicitis ueniam petit, etiam a multis licitis se abstineat, nec tempore penitudinis lucra negotiationis exerceat. 483
    CAP. XuI.---Ne quis post penitentiam redeat ad militiam. 484
    CAP. XuII.---Quod quibusdam penitentibus pristina concedantur coniugia. 484
    CAP. XuIII.---De periurio. 484
    CAP. XIX.---De episcopis siue presbyteris qui per pretium gradum et ecclesiam acquisierunt. 485
    CAP. XX.---De incestis coniunctionibus, et de eo qui filiolam suam uel matrem duxerit uxorem. 485
    CAP. XXI.---De his qui adulterium committunt. 487
    CAP. XXII.---De his qui mechantur. 488
    CAP. XXIII.---De uirginibus Deo sacratis, siue secularibus, si mechauerint. 489
    CAP. XXIu.---De his qui se sacris uirginibus sociant; et de uirginibus non uelatis si mechauerint. 489
    CAP. XXu.---De his que inter se fornicantur et de his que semen uirorum suorum pro libidine cibo uel potui miscent. 490
    CAP.XXuI.---De his qui se gentilibus uel Iudeis iunxerunt. 490
    CAP. XXuII.---De his qui cum Iudeis uescuntur. 490
    CAP. XXuIII.---De his qui uxorem simul et concubinam habent. 490
    CAP. XXIX.---De coniugatis qui nubere non possunt. 491
    CAP. XXX.---De his qui menstruum sanguinem aliis in cibo uel potu dant; et de his qui magicam artem diuinatione et augurio obseruant. 491
    CAP.XXXI.---De sortilegis et auguribus. 491
    CAP. XXXII.---De his qui fornicantur irrationabiliter 492
    CAP. XXXIII.---De Eucaristia. 492
    CAP. XXXIu.---De restitutione Ebonis episcopi. 494

COMMENTARIA IN EZECHIELEM.
    Epistola Lotharii Augusti ad Rabanum. 494
    Prefatio ad predictum principem rescripta. 495
    Incipiunt Commentaria in Ezechielem. 497
    CAPUT PRIMUM.---uisio quatuor animalium; uisio rotarum; uisio throni Dei et imaginis Dei super thronum. 497

LIBER SECUNDUS. 525
    SEQUITUR CAP. PRIMUM. 525
    CAP. II.---Mittitur propheta ad reuocandum populum ab erroribus suis. 548

LIBER TERTIUS. 549
    SEQUITUR CAP. II. 549
    CAP. III.---Cibatur propheta uolumine, mittitur ad filios transmigrationis. uidit gloriam Dei in campo, etc. 561

LIBER QUARTUS. 579
    SEQUITUR CAP. III. 579
    CAP. Iu.---Lateris explicatio; de captiuitate decem tribuum et de angustia famis. 586
    CAP. u.---In cesarie et barba diuersa iudicia populi significantur; et de malis futuris super Ierusalem. 588
    CAP. uI.---Propheta ostendit populum plagis percussum propter peccatum idololatrie. 603

LIBER QUINTUS. 607
    CAP. uII.---De instanti et longa captiuitate et eiusdem causa; et populus non rebellans proiicit diuitias longe propter fugam. 607
    CAP. uIII.---uisio similitudinis Dei; de effosso pariete, de uiris thuribulum tenentibus, et ad ortum solis adorantibus, de applicantibus ramum ad nares suis. 610
     CAP. IX.---De sex uiris missis ad uastationem populi, de uiro lineis induto, cum atramentario. 628
    CAP. X---De uiro qui accepit carbones de medio rotarum: et cherubim et repetitio uisionis et rotarum. 633

LIBER SEXTUS. 635
    SEQUITUR CAP. X. 635
    CAP. XI.---De uiginti quinque uiris; de captiuitate; qui ipsi erant carnes et Isrel lebes; de dispersione populi, etc. 640
    CAP. XII.---Exemplo probat prophete angustiam obsidionis Ierusalem et eius instantiam. 645
    CAP. XIII.---Sermo Domini contra falsos prophetas decipientes populum Dei, et contra feminas falsa prophetantes. 650
    CAP. XIu.---Propter hominum immunditias non predicat eis, nec a prophetis nec a plagis liberantur. 658

LIBER SEPTIMUS. 663
    CAP. Xu.---Sermo Domini contra Ierusalem uitem infructuosam. 663
    CAP. XuI.---Catalogus immunditiarum et iniquitatum Ierusalem, et correptio qua reuocatur ad salutem: iustificat Dominus Sodomum et Samariam comparatione Ierusalem. 663

LIBER OCTAuUS. 693
    CAP. XuII.---Ioachim in Babylone captiuo, Sedechias et Ierusalem dantur in manibus Nabuchodonosor: et ponitur prophetia de Christo. 693
    CAP. XuIII.---De uua acerba, quia non pater pro filio, nec filius pro patre tenetur in peccatis, sed unusquisque onus suum portabit, et ubi inuenietur, ibi iudicabitur et reuocantur peccatores ad penitentiam. 701
    CAP. XIX.---De Ioachim et Iechonia et filio Ioachim captiuis; de reliquiis Iude, quod non habuerunt regem. 714
    CAP. XX.---Dominus non respondet interrogantibus propter peccata et exprobrat eis scelera et blasphemias: et de reprobatione legis et sacrificiorum; de reditu captiuorum in terram suam. 714

LIBER NONUS. 727
    Prefatio. 727
    SEQUITUR CAP. XX. 727
    CAP. XXI.---Sermo Domini contra Ierusalem de miseria gladii duplicati aut triplicati. Sermo Domini contra filios Ammon pro gladio euaginato. 728
    CAP. XXII.---Sermo Dei contra Ierusalem pro effusione sanguinis et ceteris malis: de populo conflando sicut metallum ubi sit qui interponat spem, de leone rugiente, etc. 735
    CAP. XXIII.---Sermo Domini contra Oollam et Oolibam sorores meretricis, de immunditiis ipsarum; de ultione Dei in illas pro idolis. 741
    CAP. XXIu.---Per ollam liquefactam probatur incendium Ierusalem: predicat quoque populum interficiendum et captiuandum per Nabuchodonosor. 749

LIBER DECIMUS. 757
    CAP. XXu.---Sermo Domini contra filios Ammon, et Moab, et Seir, et contra Palestinos, qui gauisi sunt de ruina Ierusalem, et afflixerunt filias Iude. 758
    CAP. XXuI.---Tyrus quia exsultauit super contritiones Ierusalem, predicatur destruenda per Nabuchodonosor. 764
    CAP. XXuII.---De fletu et ruina Tyri, que comparatunaui. Terrarum negotiationes describuntur. 770

LIBER UNDECIMUS. 783
    CAP. XXuIII.---uerbum Domini contra principem Tyri et de superbia eius. Sermo Domini contra Sidonem et promissio Domini de congregandis filiis Isrel. 783
    CAP. XXIX.---Sermo Domini contra Pharaonem et Aegyptum, ubi predicitur solitudo Aegypti et eius post annos quadraginta restitutio promittitur Nabuchodonosor pro mercede laboris contra Tyrum. 795
    CAP. XXX.---Plangitur destructio Aegypti et urbium cum qua corruerunt prouincie ipsi confederate. 804

LIBER DUODECIMUS. 811
    CAP. XXXI.---Sermo Domini contra Pharaonem quod tradetur in manus Nabuchodonosor, et de Assyria sub nomine arboris eidem tradite. 811
    CAP. XXXII.---Planctus super Pharaonem qui tradetur occidendus Nabuchodonosor, describuntur gigantes per mures cum quibus ad infernum descendunt. 819
    CAP. XXXIII.---De speculatore, qui buccina cantet ut peccatores redeant ad penitentiam, et unusquisque iudicabitur ubi inuenietur: sermo Domini contra eos quie  multitudine non in sanctitate uolunt hereditatem possidere, et contra eos qui uerba prophetie uerterunt in canticum. 831
    CAP. XXXIu.---Sermo Domini contra pastores negligentes et opprimentes gregem et querentes que sua sunt: et promissio de pastore nouo, et pluribus benedictionibus. 840

LIBER DECIMUS TERTIUS 847
    CAP. XXXu.---Sermo super montem eir de conditione eius, pro eo quod afflixit populum Domini. 847
    CAP. XXXuI.---Quod Dominus uindicabit Isrel de inimicis suis: et restituet, et multiplicabit in terram suam: et quod afflixit Isrel pro peccato idololatrie. De gratia et uirtute baptismi, uocatur populus ad penitentiam, et promittitur integra restitutio et multiplicatio. 851
    CAP. XXXuII.---De generali resurrectione, de Christo, et quod in nouissimis diebus recipiet eum Iuda et Ierusalem, et erit unus populus. 859
    CAP. XXXuIII.---Sermo Domini contra Gog et Magog; de interitu eorum et peccato populi. 865
    CAP. XXXIX.---In nouissimis diebus insurget Gog et Magog; et de congregatione auium et bestiarum ad edenda cadauera eorum. 873

LIBER DECIMUS QUARTUS. 879
    CAP. XL.---De edificatione ciuitatis et uiro qui stabat in porta et mensurabat murum exteriorem cum calamis suis: de locis deputatis ad custodiam templi et altaris, de mensa atrii et altaris holocaustorum, de mensura uestibuli templi. 881

LIBER DECIMUS QUINTUS. 909
    SEQUITUR CAP. XL. 909

LIBER DECIMUS SEXTUS. 939
    SEQUITUR CAP. XL. 939

LIBER DECIMUS SEPTIMUS. 969
    CAP. XLI.---Mensuratur templum et Sanctum sanctorum: de cochlea quoque agitur, de ostiis templi et sanctuarii, et ostiariis sanctuarii. 969
    CAP. XLII.---De gazophylaciis australis et aquilonaris edificii, et descriptione eorum edificatorum: de locis ubi edebant sacerdotes, qui non exeant ad populum, nisi depositis uestimentis ministerii sui, etc. 980
    CAP. XLIII.---uidit propheta claritatem Dei: arguit Iudeos de idolis suis; precipitur ostendere figuram et descriptionem domus; de mensura altaris holocaustorum, et de ritu eius et sacrificiis eiusdem. 987
    CAP. XLIu.---De porta clausa, et ne incircumcisi intrent sanctuarium, et de sanctimonia et hereditate leuitarum. 1001

LIBER DECIMUS OCTAuUS. 1003
    SEQUITUR CAP. XLIu. 1003
    CAP. XLu.---De loco sanctificato, in quo sunt sancta sanctorum, et habitatio sanctorum; de iustitia ponderis et mensure; de quantitate primitiarum; de duabus primis solemnitatibus primi mensis, que non sunt in lege; de oblationibus Pasche, Pentecostes et Scenopegie. 1022

LIBER DECIMUS NONUS. 1035
    SEQUITUR CAP. XLu. 1035
    CAP. XLuI.---De sacrificiis sabbati et neomeme; per quas portas intrare debebunt, et exire principes et populi ad orandum Deum: de spontaneo holocausto principis,  quod princeps possit dare, et de destructione coquinarum. 1040
    CAP. XLuII.---De acquis multis que procedunt de templo, de gratia baptismi, de diuisione terre quam hereditarie accepit Isrel; de porta ciuitatis, cuius nomen est domus Iude. 1051

LIBER uICECIMUS 1059
    SEQUITUR CAP. XLuII. 1059
    CAP. XLuIII.---His describitur diuisio terre, quantum ad intraneos. 1071

QUOTA GENERATIONE LICITUM SIT CONNUBIUM EPISTOLA. DE CONSANGUINEORUM NUPTIIS ET DE MAGORUM PRAESTIGIIS FALSISQUE DIuINATIONIBUS TRACTATUS. TRACTATUS DE ANIMA.
    Prefatio ad Lotharium regem. 1109
    CAPUT PRIMUM.---De anime proprietate, etymologia ac diffinitione. 1109
    CAP. II.---Unde originem anima sumat. 1112
    CAP. III.---An formam anima habere credatur. 1113
    CAP. Iu.---Utrum in paruulis minor, et in fortioribus maior esse credatur. 1113
    CAP. u.---Ubi potissimum anime sedes sit credenda. 1114
    CAP. uI.---De uirtutibus moralibus et primo quid sit uirtus. 1115
    CAP. uII.---De prudentia. 1115
    CAP. uIII.---De fortitudine. 1116
    CAP. IX.---De iustitia. 1117
    CAP. X.---De temperantia. 1117
    CAP. XI.---De statu et positione corporis. 1119
    CAP. XII.---De quinque sensuum officiis. 1119

MARTYROLOGIUM.
    Prologus ad Ratleicum abbatem Seleginstadiensem. 1121
    Carmen nuncupatorium ad Grimoldum archicap Ilanum. 1122
    Incipit Rabani Martyrologium. 1122
    IANUARIUS. 1122
    FEBRUARIUS. 1130
    MARTIUS. 1134
    APRILIS. 1138
    MAIUS. 1142
    IUNIUS. 1148
    IULIUS. 1154
    AUGUSTUS. 1160
    SEPTEMBER. 1165
    OCTOBER. 1171
    NOuEMBER. 1176
    DECEMBER. 1182

OPUSCULA DUO. I.
    RESPONSA CANONICA super quibusdam interrogationibus Reginbaldi chorepiscopi. 1187

II.
    Si liceat chorepiscopis presbyteros et diaconos ordinare cum consensu episcopi sui. 1195




FINIS TOMI CENTESIMI DECIMI.
